සංයුත්ත නිකාය
මහා වග්ගෝ
2.4.9. මහාරුක්ඛ සුත්තං
2.4.9. මහා වෘක්ෂ ගැන වදාළ දෙසුම
සන්ති භික්ඛවේ, මහාරුක්ඛා අණුබීජා මහාකායා රුක්ඛානං අජ්ඣාරුහා, යේහි රුක්ඛා අජ්ඣාරූළ්හා ඕභග්ගවිභග්ගා විපතිතා සෙන්ති. කතමේ ච භික්ඛවේ, මහාරුක්ඛා අණුබීජා මහාකායා රුක්ඛානං අජ්ඣාරුහා, යේහි රුක්ඛා අජ්ඣාරූළ්හා ඕභග්ගවිභග්ගා විපතිතා සෙන්ති සෙය්‍යථිදං: අස්සත්ථෝ නිග්‍රෝධෝ පිලක්ඛෝ උදුම්බරෝ කච්ඡකෝ කපිත්ථනෝ. ඉමේ ඛෝ භික්ඛවේ, මහාරුක්ඛා අණුබීජා මහාකායා රුක්ඛානං අජ්ඣාරුහා, යේහි රුක්ඛා අජ්ඣාරූළ්හා ඕභග්ගවිභග්ගා විපතිතා සෙන්ති.
මහණෙනි, මහා වෘක්ෂයෝ ඇත්තාහ. ඒවා බීජයේ පටන් ක්‍රමයෙන් උසට වැඩී ගොස් මහා කයින් යුතු ව අන් වෘක්ෂයන් මැඩගෙන යති. ඒ මහා වෘක්ෂයෝ යම් මහා ගස් වලින් හාත්පසින් බිඳිනා ලදු ව හරහට ඇදගෙන වැටෙති. මහණෙනි, යම් මහා ගස් වලින් හාත්පසින් බිඳිනා ලදු ව හරහට ඇදගෙන වැටෙන යම් වෘක්ෂයෝ වෙත් නම්, බීජයේ පටන් ක්‍රමයෙන් වැඩී ගොස් මහා කයින් යුතු ගස් මැඩගෙන වැඩෙන ඒ මහා වෘක්ෂයෝ මොනවා ද? එනම් ඇහැටු ය, නුග ය, පුළිල ය, දිඹුල් ය, ඇටකසුක් ය, ගිවුළු ය. මහණෙනි, ගස් මැඩගෙන වැඩෙන මේ මහා වෘක්ෂයෝ යම් මහා ගස් වලින් හාත්පසින් බිඳිනා ලදු ව හරහට ඇදගෙන වැටෙත් නම්, බීජයේ පටන් ක්‍රමයෙන් උස් ව වැඩුණු මහා කය ඇති ගස් මැඩගෙන වැඩෙන මහා වෘක්ෂයෝ මේවා ය.
ඒවමේව ඛෝ භික්ඛවේ, ඉධේකච්චෝ කුලපුත්තෝ යාදිසකේ කාමේ ඕහාය අගාරස්මා අනගාරියං පබ්බජිතෝ හෝති, සෝ තාදිසකේහි වා කාමේහි තතෝ වා පාපිට්ඨතරේහි ඕභග්ගවිභග්ගෝ විපතිතෝ සේති.
එසෙයින් ම මහණෙනි, මෙහිලා ඇතැම් කුලපුත්‍රයෙක් යම්බඳු කාමයන් අත්හැර දමා ගිහි ගෙයින් නික්ම අනගාරික සසුනෙහි පැවිදි වූයේ වෙයි ද, ඔහු එබඳු වූ කාමයන් කරණ කොට ගෙන හෝ එයට ත් වඩා පවිටු වූ කාමයන් කරණ කොට ගෙන හෝ හාත්පසින් කුසල් බිඳිනා ලද්දේ හරහට අපායෙහි වැටී නිදයි.
පඤ්චිමේ භික්ඛවේ, ආවරණා නීවරණා චේතසෝ අජ්ඣාරුහා පඤ්ඤාය දුබ්බලීකරණා. කතමේ පඤ්ච: කාමච්ඡන්දෝ භික්ඛවේ, ආවරණෝ නීවරණෝ චේතසෝ අජ්ඣාරුහෝ පඤ්ඤාය දුබ්බලීකරණෝ ව්‍යාපාදෝ භික්ඛවේ, ආවරණෝ නීවරණෝ චේතසෝ අජ්ඣාරුහෝ පඤ්ඤාය දුබ්බලීකරණෝ. ථිනමිද්ධං භික්ඛවේ, ආවරණං නීවරණං චේතසෝ අජ්ඣාරුහං පඤ්ඤාය දුබ්බලීකරණං. උද්ධච්චකුක්කුච්චං භික්ඛවේ, ආවරණං නීවරණං චේතසෝ අජ්ඣාරුහං පඤ්ඤාය දුබ්බලීකරණං. විචිකිච්ඡා භික්ඛවේ, ආවරණා නීවරණා චේතසෝ අජ්ඣාරුහා පඤ්ඤාය දුබ්බලීකරණා. ඉමේ ඛෝ භික්ඛවේ, පඤ්ච ආවරණා නීවරණා චේතසෝ අජ්ඣාරුහා පඤ්ඤාය දුබ්බලීකරණා.
මහණෙනි, කුසල් සිත අවුරන, වසන, සිත යටපත් කරන, ප්‍රඥාව දුර්වල කරන මේ පස් දෙනෙකි. ඒ කවර පස් දෙනෙක් ද යත්, මහණෙනි, කාමච්ඡන්දය කුසල් සිත අවුරයි. වසයි. සිත යටපත් කරයි. නුවණ දුර්වල කරයි. මහණෙනි, ව්‍යාපාදය කුසල් සිත අවුරයි. වසයි. සිත යටපත් කරයි. නුවණ දුර්වල කරයි. මහණෙනි, ථීනමිද්ධය කුසල් සිත අවුරයි. වසයි. සිත යටපත් කරයි. නුවණ දුර්වල කරයි. මහණෙනි, උද්ධච්ච කුක්කුච්චය කුසල් සිත අවුරයි. වසයි. සිත යටපත් කරයි. නුවණ දුර්වල කරයි. මහණෙනි, විචිකිච්ඡාව කුසල් සිත අවුරයි. වසයි. සිත යටපත් කරයි. නුවණ දුර්වල කරයි. මහණෙනි, මේ වනාහී කුසල් සිත අවුරන, වසන, සිත යටපත් කරන, ප්‍රඥාව දුර්වල කරන පස් දෙනා ය.
සත්තිමේ භික්ඛවේ, බොජ්ඣංගා අනාවරණා අනීවරණා චේතසෝ අනජ්ඣාරුහා භාවිතා බහුලීකතා විජ්ජාවිමුත්තිඵලසච්ඡිකිරියාය සංවත්තන්ති. කතමේ සත්ත: සතිසම්බොජ්ඣංගෝ භික්ඛවේ, අනාවරණෝ අනීවරණෝ චේතසෝ අනජ්ඣාරූහෝ භාවිතෝ බහුලීකතෝ විජ්ජාවිමුත්ති ඵලසච්ඡිකිරියාය සංවත්තති ....(පෙ).... උපේඛාසම්බොජ්ඣංගෝ භික්ඛවේ, අනාවරණෝ අනීවරණෝ චේතසෝ අනජ්ඣාරුහෝ භාවිතෝ බහුලීකතෝ විජ්ජාවිමුත්තිඵලසච්ඡිකිරියාය සංවත්තති. ඉමේ ඛෝ භික්ඛවේ, සත්ත බොජ්ඣංගා අනාවරණා අනීවරණා චේතසෝ අනජ්ඣාරුහා භාවිතා බහුලීකතා විජ්ජාවිමුත්තිඵලසච්ඡිකිරියාය සංවත්තන්තීති.
මහණෙනි, මේ සප්ත බොජ්ඣංගයෝ නිවන් මග නොඅවුරති. නොවසති. සිත යටපත් නොකරති. භාවිත කරන ලදු ව බහුල ව කරන ලදු ව විද්‍යා විමුක්ති ඵල සාක්ෂාත් කිරීම පිණිස පවතින්නාහු ය. ඒ කවර සතක් ද යත්; මහණෙනි, සති සම්බොජ්ඣංගය නිවන් මග නොඅවුරයි, නොවසයි, සිත යටපත් නොකරයි, වඩන ලද්දේ බහුල කරන ලද්දේ විද්‍යා විමුක්ති ඵල සාක්ෂාත් කිරීම පිණිස පවතින්නේ ය. ….(පෙ)…. මහණෙනි, උපේක්ෂා සම්බොජ්ඣංගය නිවන් මග නොඅවුරයි, නොවසයි, සිත යටපත් නොකරයි, වඩන ලද්දේ බහුල කරන ලද්දේ විද්‍යා විමුක්ති ඵල සාක්ෂාත් කිරීම පිණිස පවතින්නේ ය. මහණෙනි, මේ සප්ත බොජ්ඣංගයෝ නිවන් මග නොඅවුරති. නොවසති. සිත යටපත් නොකරති. භාවිත කරන ලදු ව බහුල ව කරන ලදු ව විද්‍යා විමුක්ති ඵල සාක්ෂාත් කිරීම පිණිස පවතින්නාහු ය.
සාදු! සාදු!! සාදු!!!
මහාරුක්ඛ සූත්‍රය නිමා විය.
