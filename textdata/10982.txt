අංගුත්තර නිකාය
අට්ඨක නිපාතෝ
8.1.2.6. දූතෙය්‍ය සුත්තං
8.1.2.6. පණිවිඩ ගෙන යාම ගැන වදාළ දෙසුම
(සාවත්ථි නිදානං)
සැවැත් නුවර දී ය …..
අට්ඨහි භික්ඛවේ ධම්මේහි සමන්නාගතෝ භික්ඛු දූතෙය්‍යං ගන්තුමරහති. කතමේහි අට්ඨහි:
මහණෙනි, අට කරුණකින් සමන්විත වූ භික්ෂුව සංඝයා උදෙසා පණිවිඩ ගෙනයාමට සුදුසු වෙයි. ඒ කවර අට කරුණකින් ද යත්;
ඉධ භික්ඛවේ භික්ඛු සෝතා ච හෝති සාවේතා ච, උග්ගහේතා ච ධාරේතා ච, විඤ්ඤාතා ච විඤ්ඤාපේතා ච, කුසලෝ ච සහිතාසහිතස්ස, නෝ ච කලහකාරකෝ. ඉමේහි ඛෝ භික්ඛවේ, අට්ඨහි ධම්මේහි සමන්නාගතෝ භික්ඛු දූතෙය්‍යං ගන්තුමරහති.
මහණෙනි, මෙහිලා භික්ෂුව සවන් දෙන්නේ ද වෙයි. සවන් දෙවන්නේ ද වෙයි. ඉගෙන ගන්නේ ද වෙයි. ධරන්නේ ද වෙයි. අරුත් දන්නේ ද වෙයි. අරුත් දන්වන්නේ ද වෙයි. හිත – අහිත දෙක පිළිබඳ ව දක්ෂ වූයේ ද වෙයි. කෝළාහල නොකරන්නේ ද වෙයි.
මහණෙනි, මේ අට කරුණෙන් සමන්විත වූ භික්ෂුව සංඝයා උදෙසා පණිවිඩ ගෙනයාමට සුදුසු වෙයි.
අට්ඨහි භික්ඛවේ ධම්මේහි සමන්නාගතෝ සාරිපුත්තෝ දූතෙය්‍යං ගන්තුමරහති. කතමේහි අට්ඨහි:
මහණෙනි, අට කරුණකින් සමන්විත වූ සාරිපුත්තයෝ සංඝයා උදෙසා පණිවිඩ ගෙනයාමට සුදුසු වෙති. ඒ කවර අට කරුණකින් ද යත්;
ඉධ භික්ඛවේ සාරිපුත්තෝ සෝතා ච හෝති සාවේතා ච, උග්ගහේතා ච, ධාරේතා ච, විඤ්ඤාතා ච, විඤ්ඤාපේතා ච, කුසලෝ ච සහිතාසහිතස්ස, නෝ ච කලහකාරකෝ. ඉමේහි ඛෝ භික්ඛවේ අට්ඨහි ධම්මේහි සමන්නාගතෝ සාරිපුත්තෝ දූතෙය්‍යං ගන්තුමරහතීති.
මහණෙනි, මෙහිලා සාරිපුත්ත තෙමේ සවන් දෙන්නේ ද වෙයි. සවන් දෙවන්නේ ද වෙයි. ඉගෙන ගන්නේ ද වෙයි. ධරන්නේ ද වෙයි. අරුත් දන්නේ ද වෙයි. අරුත් දන්වන්නේ ද වෙයි. හිත – අහිත දෙක පිළිබඳ ව දක්ෂ වූයේ ද වෙයි. කෝළාහල නොකරන්නේ ද වෙයි.
මහණෙනි, මේ අට කරුණෙන් සමන්විත වූ සාරිපුත්තයෝ සංඝයා උදෙසා පණිවිඩ ගෙනයාමට සුදුසු වෙති.
(ගාථා)
1. යෝ වේ නවේධති පත්වා පරිසං උග්ගවාදිනිං
න ච හාපේති වචනං න ච ඡාදේති සාසනං,
1. යමෙක් උග්‍රවාදී පිරිසක් වෙත පැමිණ නොසැලී සිටියි ද, දැහැමි වචනය නොනසයි ද, ශාසනය නොසඟවයි ද,
2. අසන්දිද්ධඤ්ච භණති පුච්ඡිතෝ න ච කුප්පති,
ස වේ තාදිසකෝ භික්ඛු දූතෙය්‍යං ගන්තුමරහතීති
2. නිසැක කොට පවසයි ද, ප්‍රශ්න කරන විට නොකිපෙයි ද, ඒකාන්තයෙන් ම එබඳු මහණ දූත මෙහෙවරට යාමට සුදුසු වෙයි.
සාදු! සාදු!! සාදු!!!
දූතෙය්‍ය සූත්‍රය නිමා විය.
