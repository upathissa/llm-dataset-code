අංගුත්තර නිකාය
දසක නිපාතෝ
10.2.1.2. සාරිපුත්ත සුත්තං
10.2.1.2. සාරිපුත්ත තෙරුන් වදාළ දෙසුම
(සාවත්ථි)
සැවැත් නුවර දී ය…….
තත්‍ර ඛෝ ආයස්මා සාරිපුත්තෝ භික්ඛු ආමන්තේසි “ආවුසෝ භික්ඛවෝ”ති. “ආවුසෝ”ති ඛෝ තේ භික්ඛු ආයස්මතෝ සාරිපුත්තස්ස පච්චස්සෝසුං. ආයස්මා සාරිපුත්තෝ ඒතදවෝච:
එකල්හී ආයුෂ්මත් සාරිපුත්තයන් වහන්සේ ‘ආයුෂ්මත් මහණෙනි’යි භික්ෂූන් ඇමතූහ. ‘ආයුෂ්මතුන් වහන්සැ’යි ඒ භික්ෂූහු ආයුෂ්මත් සාරිපුත්තයන් වහන්සේට පිළිවදන් දුන්හ. ආයුෂ්මත් සාරිපුත්තයන් වහන්සේ මෙය වදාළ සේක.
නෝ චේ ආවුසෝ භික්ඛු පරචිත්තපරියාය කුසලෝ හෝති, අථ “සචිත්තපරියාය කුසලෝ භවිස්සාමී”ති. ඒවං හි වෝ ආවුසෝ සික්ඛිතබ්බං.
“ඉදින් ආයුෂ්මත්නි, භික්ෂුවක් අනුන්ගේ සිත දකින්නට දක්ෂ නොවෙයි නම්, එකල තමන්ගේ සිත දකින්නට දක්ෂ වන්නෙමි’යි ආයුෂ්මත්නි, මේ අයුරින් ඔබ හික්මිය යුත්තේ ය.
කථඤ්ච ආවුසෝ භික්ඛු සචිත්තපරියාය කුසලෝ හෝති, සෙය්‍යථාපි ආවුසෝ ඉත්ථී වා පුරිසෝ වා දහරෝ යුවා මණ්ඩනක ජාතිකෝ ආදාසේ වා පරිසුද්ධේ පරියෝදාතේ අච්ඡේ වා උදපත්තේ සකං මුඛනිමිත්තං පච්චවෙක්ඛමානෝ, සචේ තත්ථ පස්සති රජං වා අංගණං වා, තස්සේව රජස්ස වා අංගණස්ස වා පහානාය වායමති. නෝ චේ තත්ථ පස්සති රජං වා අංගණං වා, තේනේවත්තමනෝ හෝති, පරිපුණ්ණෝ සංකප්පෝ, “ලාභා වත මේ පරිසුද්ධං වත මේ”ති. ඒවමේව ඛෝ ආවුසෝ භික්ඛුනෝ පච්චවෙක්ඛනා බහූකාරා හෝති කුසලේසු ධම්මේසු: “අභිජ්ඣාලූ නු ඛෝ බහුලං විහරාමි, අනභිජ්ඣාලූ නු ඛෝ බහුලං විහරාමි, බ්‍යාපන්නචිත්තෝ නු ඛෝ බහුලං විහරාමි, අබ්‍යාපන්නචිත්තෝ නු ඛෝ බහුලං විහරාමි, ථීනමිද්ධපරියුට්ඨිතෝ නු ඛෝ බහුලං විහරාමි, විගතථීනමිද්ධෝ නු ඛෝ බහුලං විහරාමි, උද්ධතෝ නු ඛෝ බහුලං විහරාමි, අනුද්ධතෝ නු ඛෝ බහුලං විහරාමි, විචිකිච්ඡෝ නු ඛෝ බහුලං විහරාමි, තිණ්ණවිචිකිච්ඡෝ නු ඛෝ බහුලං විහරාමි, කෝධනෝ නු ඛෝ බහුලං විහරාමි, අක්කෝධනෝ නු ඛෝ බහුලං විහරාමි, සංකිලිට්ඨචිත්තෝ නු ඛෝ බහුලං විහරාමි, අසංකිලිට්ඨචිත්තෝ නු ඛෝ බහුලං විහරාමි, සාරද්ධකායෝ නු ඛෝ බහුලං විහරාමි, අසාරද්ධකායෝ නු ඛෝ බහුලං විහරාමි, කුසීතෝ නු ඛෝ බහුලං විහරාමි, ආරද්ධවිරියෝ නු ඛෝ බහුලං විහරාමි, සමාහිතෝ නු ඛෝ බහුලං විහරාමි, අසමාහිතෝ නු ඛෝ බහුලං විහරාමී”ති.
ආයුෂ්මත්නි,  භික්ෂුවක් තමන්ගේ සිත දකින්නට දක්ෂ වන්නේ කෙසේද? ආයුෂ්මත්නි, එය මෙබඳු දෙයකි. යොවුන් වූ තරුණ වූ ස්ත්‍රියක් හෝ පුරුෂයෙක් හෝ සැරසෙනු කැමති ව පිරිසිදු කැඩපතක් ළඟට යයි. නැත්නම් පිරිසිදු දිය බඳුනක් ළඟට යයි. තමාගේ මුව මඬල හොඳින් විමසා බලයි. ඉදින් තමාගේ මුවෙහි කිසියම් කිළුටක් හෝ කැළලක් හෝ තිබේ නම් ඒ කිළුට හෝ කැළල හෝ නැති කර දැමීමට වෑයම් කරයි. ඉදින් තමාගේ මුවෙහි කිළුටක් හෝ කැළලක් හෝ නොදකී නම් ඒ හේතුවෙන් සතුටු සිත් ඇත්තේ වේ. පිරිපුන් සංකල්ප ඇත්තේ වෙයි. ‘සැබැවින් ම මට ලාභයකි. සැබැවින් ම මගේ මුව මඬල පිරිසිදු ය’ වශයෙනි.
ඔය අයුරින් ම ආයුෂ්මත්නි, කුසල් දහම් පිළිබඳ ව නුවණින් විමසන්නා වූ භික්ෂුවට බොහෝ උපකාර ලැබෙන්නේ ය. ‘මම් බහුල ව ලෝභයෙන් යුතුව වාසය කරන්නෙම් ද? මම් බහුල ව ලෝභ රහිත ව වාසය කරන්නෙම් ද? මම් ද්වේෂ සිතින් බහුල ව වසන්නෙම් ද? මම් ද්වේෂ රහිත සිතින් බහුල ව වසන්නෙම් ද? මම් බහුල ව ථීනමිද්ධයට යට වී වසන්නෙම් ද? මම් බහුල ව ථීනමිද්ධ රහිත ව වසන්නෙම් ද? මම් බහුල ව උද්ධච්චයෙන් වසන්නෙම් ද? මම් බහුල ව උද්ධච්ච රහිත ව වසන්නෙම් ද? මම් බහුල ව සැකයෙන් වසන්නෙම් ද? මම් බහුල ව සැකයෙන් තොර ව වසන්නෙම් ද? මම් බහුල ව ක්‍රෝධයෙන් වසන්නෙම් ද? මම් බහුල ව ක්‍රෝධ රහිත ව වසන්නෙම් ද? මම් බහුල ව කිළුටු සිතින් වසන්නෙම් ද? මම් බහුල ව නොකිලිටි සිතින් වසන්නෙම් ද? මම් බහුල ව කායික පීඩායෙන් වසන්නෙම් ද? මම් බහුල ව කාය පීඩා රහිත ව වසන්නෙම් ද? මම් බහුල ව කුසීතව වසන්නෙම් ද? මම් බහුල ව පටන්ගත් වීර්යයෙන් යුතුව වසන්නෙම් ද? මම් බහුල ව එකඟ නොවූ සිතින් වසන්නෙම් ද? මම් බහුල ව සමාධිමත් සිතින් වසන්නෙම් දැයි.
සචේ ආවුසෝ භික්ඛු පච්චවෙක්ඛමානෝ ඒවං ජානාති: අභිජ්ඣාලූ බහුලං විහරාමි ....(පෙ).... අසමාහිතෝ බහුලං විහරාමී”ති. තේනාවුසෝ භික්ඛුනා තේසංයේව පාපකානං අකුසලානං ධම්මානං පහානාය අධිමත්තෝ ඡන්දෝ ච වායාමෝ ච උස්සාහෝ ච උස්සොළ්හිච අප්පටිවානී ච සති ච සම්පජඤ්ඤඤ්ච කරණීයං. සෙය්‍යථාපි ආවුසෝ ආදිත්තචේලෝ වා ආදිත්තසීසෝ වා තස්සේව චේලස්ස වා සීසස්ස වා නිබ්බාපනාය අධිමත්තං ඡන්දඤ්ච වායාමඤ්ච උස්සාහඤ්ච උස්සොළ්හිඤ්ච අප්පටිවානිඤ්ච සතිඤ්ච සම්පජඤ්ඤඤ්ච කරෙය්‍ය, ඒව මේව ඛෝ ආවුසෝ තේන භික්ඛුනා තේසංයේව පාපකානං අකුසලානං ධම්මානං පහානාය අධිමත්තෝ ඡන්දෝ ච වායාමෝ ච උස්සාහෝ ච උස්සොළ්හි ච අප්පටිවානී ච සති ච සම්පජඤ්ඤඤ්ච කරණීයං.
ඉදින් ආයුෂ්මත්නි, භික්ෂුව නුවණින් විමසද්දී මෙසේ දැනගන්නේ නම්, එනම් ‘මම් බහුල ව වාසය කරන්නේ ලෝභයෙන් යුතුව යි. ….(පෙ)…. මම් බහුල ව එකඟ නොවූ සිතින් වසන්නෙමි’යි. ආයුෂ්මත්නි, එවිට ඒ භික්ෂුව විසින් තමා තුළ ඇති ඒ පාපී අකුසල් දහම් ප්‍රහාණය කිරීම පිණිස ඉතා බලවත් වූ කැමැත්තක් ද, වීර්යයක් ද, උත්සාහයක් ද, බලවත් උත්සාහයක් ද, නොපසුබස්නා උත්සාහයක් ද, සිහියක් ද, නුවණක් ද පැවැත්වීමට කටයුතු කළ යුත්තේ ය. ආයුෂ්මත්නි, වස්ත්‍රය ගිනි ගත් කෙනෙක් හෝ හිස ගිනි ගත් කෙනෙක් හෝ ඔහුගේ ගිනි ඇවිලෙන වස්ත්‍රය හෝ ගිනි ඇවිලෙන හිස හෝ නිවා ගැනීම පිණිස අධිමාත්‍ර වූ කැමැත්තකුත්, වීර්යයකුත්, උත්සාහයකුත්, බලවත් උත්සාහයකුත්, නොපසුබස්නා උත්සාහයකුත්, සිහියකුත්, නුවණකුත් ඇති කරගන්නේ යම් සේ ද, ඒ අයුරින් ම ආයුෂ්මත්නි, ඒ භික්ෂුව විසින් තමා තුළ ඇති ඒ පාපී අකුසල් දහම් ප්‍රහාණය කිරීම පිණිස ඉතා බලවත් වූ කැමැත්තක් ද, වීර්යයක් ද, උත්සාහයක් ද, බලවත් උත්සාහයක් ද, නොපසුබස්නා උත්සාහයක් ද, සිහියක් ද, නුවණක් ද පැවැත්වීමට කටයුතු කළ යුත්තේ ය.
සචේ ආවුසෝ භික්ඛු පච්චවෙක්ඛමානෝ ඒවං ජානාති: “අනභිජ්ඣාලූ බහුලං විහරාමි ....(පෙ).... සමාහිතෝ බහුලං විහරාමී”ති. තේනාවුසෝ භික්ඛුනා තේසුයේව කුසලේසු ධම්මේසු පතිට්ඨාය උත්තරිං ආසවානං ඛයාය යෝගෝ කරණීයෝ”ති.
ඉදින් ආයුෂ්මත්නි, ඒ භික්ෂුව තමා පිළිබඳ ව එසේ නුවණින් විමසන කල්හී මෙලෙස දන්නේ නම්, ‘මම් ලෝභයෙන් තොර ව බහුල ව වසමි. ….(පෙ)…. සමාධිමත් සිතින් බහුල ව වසමි’යි. එවිට ආයුෂ්මත්නි, ඒ භික්ෂුව විසින් තමා තුළ ඇති ඒ කුසල් දහම් මත පිහිටා තවදුරටත් ආශ්‍රවයන්ගේ ක්ෂය වීම පිණිස උත්සාහ කළ යුත්තේ ය.
සාදු! සාදු!! සාදු!!!
සාරිපුත්ත සූත්‍රය නිමා විය.
