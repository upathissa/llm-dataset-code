අංගුත්තර නිකාය
චතුක්ක නිපාතෝ
4.1.5.2. පඤ්හව්‍යාකරණ සුත්තං
4.1.5.2. ප්‍රශ්න විසඳීම ගැන වදාළ දෙසුම
චත්තාරිමානි භික්ඛවේ, පඤ්හව්‍යාකරණානි කතමානි චත්තාරි:
මහණෙනි, ප්‍රශ්න විසඳීම් සතරකි. ඒ කවර සතරක් ද යත්;
අත්ථි භික්ඛවේ, පඤ්හෝ ඒකංසව්‍යාකරණීයෝ, අත්ථි භික්ඛවේ, පඤ්හෝ විභජ්ජ ව්‍යාකරණීයෝ, අත්ථි භික්ඛවේ, පඤ්හෝ පටිපුච්ඡා ව්‍යාකරණීයෝ, අත්ථි භික්ඛවේ, පඤ්හෝ ඨපනීයෝ.
මහණෙනි, කෙලින් ම විසඳිය යුතු ප්‍රශ්නයක් ඇත. විග්‍රහ කරමින් විසඳිය යුතු ප්‍රශ්නයක් ඇත. ප්‍රතිප්‍රශ්න නගමින් විසඳිය යුතු ප්‍රශ්නයක් ඇත. පසෙකින් තැබිය යුතු ප්‍රශ්නයක් ඇත.
ඉමානි ඛෝ භික්ඛවේ, චත්තාරි පඤ්හව්‍යාකරණානීති.
මහණෙනි, මේ වනාහී ප්‍රශ්න විසඳීම් සතර යි.
(ගාථා)
ඒකංසවචනං ඒකං විභජ්ජවචනාපරං,
තතියං පටිපුච්ඡෙය්‍ය චතුත්ථං පන ඨාපයේ
1. එක් ප්‍රශ්නයක් ඍජුව ම විසඳිය යුත්තේ ය. අනෙත් ප්‍රශ්නය බෙදා විග්‍රහ කොට විසඳිය යුත්තේ ය. තුන්වැන්න ප්‍රතිප්‍රශ්න නගමින් විසඳිය යුත්තේ ය. සතරවැන්න පසෙක තැබිය යුත්තේ ය.
යෝ ච නේසං තත්ථ තත්ථ ජානාති අනුධම්මතං,
චතුපඤ්හස්ස කුසලෝ ආහු භික්ඛුං තථාවිධං
2. යමෙක් ඒ ප්‍රශ්නයන් පිළිබඳ ව ඒ ඒ තැන ධර්මයට අනුකූල ව විසඳුම් දන්නේ ද, එබඳු වූ භික්ෂුව මේ සතර ප්‍රශ්නයට පිළිතුරු සැපයීමෙහිලා දක්ෂ යැයි කියති.
දුරාසදෝ දුප්පසහෝ ගම්භීරෝ දුප්පධංසියෝ
අථෝ අත්ථේ අනත්ථේ ච උභයස්ස හෝති කෝවිදෝ
3. ළං විය නොහැකි, මැඬලිය නොහැකි, ගැඹුරු වූ, පහර දිය නොහැකි, එමෙන් ම අර්ථ අනර්ථ දෙකෙහි දක්ෂ වූ,
අනත්ථං පරිවජ්ජේති අත්ථං ගණ්හාති පණ්ඩිතෝ,
අත්ථාභිසමයා ධීරෝ පණ්ඩිතෝති පවුච්චතීති
4. නුවණැති භික්ෂුව අනර්ථය අත්හරින්නේ ය. අර්ථය ගන්නේ ය. අර්ථාවබෝධයෙන් යුතු ධීර වූ ඒ භික්ෂුව පණ්ඩිතයා යැයි කියනු ලැබේ.
සාදු! සාදු!! සාදු!!!
පඤ්හ ව්‍යාකරණ සූත්‍රය නිමා විය.
