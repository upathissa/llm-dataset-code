ඛුද්දක නිකාය
ඉතිවුත්තක පාළි
3.1.8. දුතිය ආසව සුත්තං
3.1.8. ආශ්‍රවයන් ගැන වදාළ දෙවෙනි දෙසුම
57. වුත්තං හේතං භගවතා වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. තයෝ’ මේ භික්ඛවේ ආසවා. කතමේ තයෝ? කාමාසවෝ භවාසවෝ අවිජ්ජාසවෝ. ඉමේ ඛෝ භික්ඛවේ තයෝ ආසවාති.
“පින්වත් මහණෙනි, මේ ආශ්‍රව තුනක් තියෙනවා. ඒ තුන මොනවාද? කාම ආශ්‍රව, භව ආශ්‍රව, අවිද්‍යා ආශ්‍රව. පින්වත් මහණෙනි, මේ තමයි මේ තමයි ආශ්‍රව තුන.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “යස්ස කාමාසවෝ ඛීණෝ අවිජ්ජා ච විරාජිතා
භවාසවෝ පරික්ඛීණෝ විප්පමුත්තෝ නිරූපධි
ධාරේති අන්තිමං දේහං ජෙත්වා මාරං සවාහිනින්ති”ති
“ඒ රහත් භික්ෂුවගේ කාම ආශ්‍රව ප්‍රහීණයි. අවිද්‍යාවත් දුරු වෙලා තියෙන්නේ. භව ආශ්‍රවත් ක්ෂය කරලා දාලා තියෙන්නේ. කෙලෙස්වලින් මිදිලා, කෙලෙස් රහිතවයි වැඩඉන්නේ. සේනා සහිත වූ මරු පැරද වූ ඔහු මේ දරන්නේ අන්තිම සිරුරයි.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
