ඛුද්දක නිකාය
සුත්ත නිපාතෝ
12. භද්‍රාවුධ සුත්තං
12. භද්‍රාවුධ නිසා වදාළ දෙසුම
1106.ඕකං ජහං තණ්හච්ඡිදං අනේජං (ඉච්චායස්මා භද්‍රාවුධෝ)
නන්දිං ජහං ඕඝතිණ්ණං විමුත්තං
කප්පං ජහං අභියාචේ සුමේධං
සුත්වාන නාගස්ස අපනමිස්සන්ති ඉතෝ
(භද්‍රාවුධ)
කාමය ගැන ඇල්ම නැසුව - හැම තණ්හා සිඳ බිඳ හළ
ආශ්වාදයන් ගැන ඇති - සියළු ඇල්ම බැහැරට කළ
සැඩ දිය සිඳ එතෙරට වැඩි - විමුක්තියට පත් වී ගිය
සියළු වාද මත සිඳ හළ - සොඳුරු නැණැති මුනිඳාණනි
නාගේන්ද්‍ර වූ මුනිඳු ගෙ - දහම් අසාගෙන බොහො දෙන
යන්නේ මෙතනින් බැහැරට

1107.නානා ජනා ජනපදේහි සංගතා
තව වීර වාක්‍යං අභිකංඛමානා
තේසං තුවං සාධු වියාකරෝහි
තථා හි තේ විදිතෝ ඒස ධම්මෝ
මහාවීර මුනිඳාණනි, - ඔබේ දහම් අසනු කැමති
නොයෙකුත් ජන පිරිස්ද මෙහි - සිටිති නොයෙක් දෙසින් පැමිණ
මෙහි සිටිනා හැම දෙනටම - දහම් දෙසත් නම් යහපති
ඔබ හට නම් මේ සදහම් - වැටහී ඇත ඉතා හොඳින්

1108.ආදානතණ්හං විනයේථ සබ්බං (භද්‍රාවුධාති භගවා)
උද්ධං අධෝ තිරියං චාපි මජ්ඣේ
යං යං හි ලෝකස්මිං උපාදියන්ති
තේනේව මාරෝ අන්වේති ජන්තුං
(භාග්‍යවතුන් වහන්සේ)
අනාගතේ අතීතයේ - වර්තමාන කාලේ ඇති
වැළඳ ගත්ත හැම ආශා - දුරින්ම දුරු කරදමන්න
යම් ම දෙයක් මේ ලෝකේ - අල්ලා ගත්තොත් මනසින්
එයින්ම ඔහු පසු පස්සේ - මරුවා ලුහු බඳින්නේය

1109.තස්මා පජානං න උපාදියේථ
භික්ඛු සතෝ කිඤ්චනං සබ්බලෝකේ
ආදානසත්තේ ඉති පෙක්ඛමානෝ
පජං ඉමං මච්චුධෙය්‍යේ විසත්තන්ති
මෙකරුණ දන්නා සමණා - හොඳ සිහි නුවණින් සිටිමින්
මාර රාජධානිය තුළ - කොටු වී සිටිමින් ලෝ සත
එයටම ඇලෙමින් සිටිනා - ආකාරය නුවණින් දැක
ලොවේ තිබෙන කිසිම දෙයක් නැත්මය අල්ලා ගන්නේ

භද්‍රාවුධ සුත්තං ද්වාදමසං.
භද්‍රාවුධ නිසා වදාළ දෙසුම මෙහි දොළොස් වැන්න වේ.
සාදු! සාදු!! සාදු!!!
