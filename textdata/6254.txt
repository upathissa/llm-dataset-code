සංයුත්ත නිකාය
මහා වග්ගෝ
12.6.8. දුතිය සමුද්ද සුත්තං
12.6.8. සමුද්‍රය ගැන වදාළ දෙවෙනි දෙසුම
“මහණෙනි, එය මෙබඳු දෙයකි. දෙකක් හෝ තුනක් හෝ දියබිඳු ඉතිරි කොට මහාසමුද්‍රය ක්ෂය වී ගෙවී යන්නේ නම්, මහණෙනි, ඒ කිමෙකැයි හඟිව් ද? කුමක් බොහෝ වෙයි ද? මහා සමුද්‍රයෙහි ගෙවී ගිය ක්ෂය වී ගිය යම් ජලය ක් ඇත්නම් එය ද? ඉතිරි වී ගිය දෙකක් හෝ තුනක් හෝ දිය බිඳු ඇත්නම් එය ද?”
“ස්වාමීනී, යම් මේ ජලයක් මහා සමුද්‍රයෙහි ක්ෂය වී ගියේ, ගෙවී ගියේ වෙයි නම්, එය ම ඉතාමත් බොහෝ ය. ඉතිරි වී ගිය දෙකක් හෝ තුනක් හෝ දිය බිඳු ඇද්ද, එය ඉතා ස්වල්පයකි. මහා සමුද්‍රයෙහි ක්ෂය වී ගිය, ගෙවී ගිය ජලය හා ඉතිරි වී ගිය දෙකක් හෝ තුනක් හෝ දිය බිඳු සසඳා බලද්දී සංඛ්‍යාවකට ද ගත නොහෙයි. සැසඳීමකට ද ගත නොහෙයි. ඉතා කුඩා කොටසකට ද ගත නොහෙයි.”
“එසෙයින් ම මහණෙනි, චතුරාර්ය සත්‍යාවබෝධය කළ දිට්ඨිසම්පන්න ආර්ය ශ්‍රාවක පුද්ගලයා විසින් යම් මේ ක්ෂය කරන ලද, ගෙවන ලද දුකක් ඇද්ද, මෙය ම ඉතාමත් බොහෝ ය. ඉතුරු වී ඇති දුකක් ඇද්ද, එය ඉතාමත් ම ස්වල්පය ය. යමෙක් ‘මෙය දුක යැ’යි ඒ වූ සැටියෙන් ම අවබෝධ කරයි නම්, ‘මෙය දුක හටගැනීම යැ’යි ඒ වූ සැටියෙන් ම අවබෝධ කරයි නම්, ‘මෙය දුක නිරුද්ධ වීම යැ’යි ඒ වූ සැටියෙන් ම අවබෝධ කරයි නම්, ‘මෙය දුක නිරුද්ධ වීම පිණිස පවතින ප්‍රතිපදාව යැ’යි ඒ වූ සැටියෙන් ම අවබෝධ කරයි නම්, ඒ ආර්ය ශ්‍රාවකයා හට යම් මේ සත් වතාවක් පරම කොට ඉපදීමක් ඇද්ද, මේ ඉපදීමේ දුක, ක්ෂය කරන ලද, ගෙවන ලද පළමු දුක්ඛස්කන්ධය හා සසඳා බලද්දී මෙය සංඛ්‍යාවකට ද ගත නොහෙයි. සැසඳීමකට ද ගත නොහෙයි. ඉතා කුඩා කොටසකට ද ගත නොහෙයි.
එහෙයින් මහණෙනි, මෙය දුක යැයි අවබෝධ කරනු පිණිස වීර්යය කළ යුත්තේ ය. ….(පෙ)…. මෙය දුක් නිරුද්ධවන්නා වූ මාර්ගය යැයි අවබෝධ කරනු පිණිස වීර්යය කළ යුත්තේ ය.
සාදු! සාදු!! සාදු!!!
දුතිය සමුද්ද සූත්‍රය නිමා විය.
