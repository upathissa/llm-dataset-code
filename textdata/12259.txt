ඛුද්දක නිකාය
ඉතිවුත්තක පාළි
2.1.4. අතපනීය සුත්තං
2.1.4. පසුතැවීම ඇති නොකරවන දේ ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
ද්වේ’මේ භික්ඛවේ ධම්මා අතපනීයා. කතමේ ද්වේ? ඉධ භික්ඛවේ ඒකච්චෝ කතකල්‍යාණෝ හෝති කතකුසලෝ කතභීරුත්තාණෝ, අකතපාපෝ අකතලුද්දෝ අකතකිබ්බිසෝ. සෝ කතං මේ කල්‍යාණන්ති’පි න තප්පති, අකතං මේ පාපන්ති’පි න තප්පති. ඉමේ ඛෝ භික්ඛවේ ද්වේ ධම්මා අතපනීයා’ති.
“පින්වත් මහණෙනි, පසුතැවීම ඇති නොකරවන කරුණු දෙකක් තියෙනවා. ඒ කරුණු දෙක මොනවාද? පින්වත් මහණෙනි, මෙහි ඇතැම් කෙනෙක් ඉන්නවා, යහපත් දේවල්මයි කරගෙන තියෙන්නේ. කුසල්මයි කරගෙන තියෙන්නේ. පිහිට පිණිස පවතින පින්මයි කරගෙන තියෙන්නේ. ඒ වගේම ඔහු අතින් පව් කෙරිලා නෑ. කෲර දේවල් කෙරිලා නෑ. කිලුටු දේවල් කෙරිලා නෑ. ඔහුට ‘මගේ අතින් සිදුවුනේ යහපත් දේවල්මයි’ කියලා සිතෙන නිසා තැවෙන්න දෙයක් නෑ. ‘මගේ අතින් පව් කෙරිලා නෑ’ කියලා සිතෙන නිසා ඒ ගැන තැවෙන්නෙත් නෑ. පින්වත් මහණෙනි, මේ තමයි පසුතැවීම ඇති නොකරන කාරණා දෙක.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“කායදුච්චරිතං හිත්වා වචීදුච්චරිතානි ච,
මනෝදුච්චරිතං හිත්වා යඤ්චඤ්ඤං දෝසසඤ්හිතං
“කයෙනුත් දුෂ්චරිතය අත්හැර දානවා. වචී දුෂ්චරිතයත් අත්හැර දානවා. මනෝ දුෂ්චරිතයත් අත්හැර දානවා. තවත් දොස් සහිත දේවල් තියෙනවා නම්, ඒවත් අත්හරිනවා.
අකත්වා’කුසලං කම්මං කත්වාන කුසලං බහුං,
කායස්ස භේදා සප්පඤ්ඤෝ සග්ගං සෝ උපපජ්ජතී’ති
අකුසල කර්ම කර නොගත්තු නිසා, බොහෝ කොට කුසල්ම කරගත්තු නිසා, කය බිඳිලා මිය පරලොව යන ඒ ඤාණවන්තයා දෙව්ලොව උපදිනවා.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
