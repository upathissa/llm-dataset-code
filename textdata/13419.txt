ඛුද්දක නිකාය
පේතවත්ථු
3.9. කූටවිනිච්ඡයික පේත වත්ථු
3.9. කූටවිනිච්ඡයිකප්‍රේත වස්තුව
508.මාලී කිරිටී කේයූරි ගත්තා තේ චන්දනුස්සදා
පසන්තමුඛවණ්ණෝසි සුරියවණ්ණෝව සෝහසි
508. ඔබ මල් පැළඳගෙන ඉන්නවා. ඔටුන්නක් දාගෙන ඉන්නවා. අත්පාවල ආභරණ පැළඳගෙන ඉන්නවා. සඳුන් කල්ක ඇඟ තවරාගෙන ඉන්නවා. ඔබේ මුව මඬල හරිම ප්‍රසන්නයි. හිරුගේ පැහැයෙන් බබලනවා.
509.අමානුසා පාරිසජ්ජා යේ තේමේ පරිචාරකා
දසකඤ්ඤාසහස්සානි යා තේමා පරිචාරකා
509. ඔබට යම් මේ පරිවාර ජනයා ඉන්නවා නම් ඒ අය දිව්‍ය පිරිසයි. ඔබට යම් උපස්ථායිකාවන් ඉන්නවා නම් ඒ අය විතරක් දිව්‍ය කන්‍යාවන් දහදාහක් වෙනවා.
510.තා කම්බුකේයූර ධරා කඤ්චනාවේලභූසිතා
මහානුභාවෝසි තුවං ලෝමහංසනරූපවා
පිට්ඨිමංසානි අත්තනෝ සාමං උක්කඩ්ඪ ඛාදසි
510. ඔවුන් සක්වළලු ආදී පළඳනා පැළඳගෙන ඉන්නවා. රන්වන් මුදුන්මල් කඩකින් සැරසිලා ඉන්නවා. නුඹ මහානුභාව සම්පන්නයි. ඔබව දකින කොට ලොමුඩහ ගැන්වෙනවා. එහෙත් ඔබ තමාගේම පිටේ මස් කඩාගෙන කනවා.
511.කින්නු කායේන වාචාන මනසා දුක්කටං කතං
කිස්ස කම්මවිපාකේන පිට්ඨිමංසානි අත්තනෝ සාමං 
උක්කඩ්ඪ ඛාදසි
511. ඔබ විසින් කයෙන් වචනයෙන් මනසින් මොන වගේ පවක්ද කර ගත්තෙ? මොන වගේ කර්මයක විපාකයක් නිසාද ඔබතුමාගේම පිටේ මස් කඩාගෙන කන්නෙ?
512.අත්තනෝහං අනත්ථාය ජීවලෝකේ අචාරිසං
පේසුඤ්ඤාමුසාවාදේන නිකතිවඤ්චනාය ච
512. මං මනුස්ස ලෝකෙ ඉන්න කාලේ මට අයහපත පිණිසයි ජීවත් වුනේ. කේළාම් කීමෙන්, බොරු කීමෙන්, කපටි වැඩවලින්, වංචාවෙන් මං ගත කළේ.
513.තත්ථාහං පරිසං ගන්ත්වා සච්චකාලේ උපට්ඨිතේ
අත්ථං ධම්මං නිරංකත්වා අධම්මමනුවත්තිසං
513. එහෙදී මං පිරිස් මැදට ගිහිල්ලා සත්‍ය කතා කරන්ට සුදුසු කාලය එනකොට මං ඒ යහපත් කාරණය අත්හැර දාලා අධර්මයට අනුවයි ගත කළේ.
514.ඒවං සෝ ඛාදතත්තානං යෝ හෝති පිට්ඨිමංසිකෝ
යථාහං අජ්ජ ඛාදාමි පිට්ඨිමංසානි අත්තනෝ
514. මං අනුන්ට නැති තැන ඇදකුද කිය කිය නින්දා කළා. ඒ පිටුමස් කෑම නිසා දැන් අද මං මගේම පිටුමස් කනවා. මේ විදිහටයි එයා තමන්ව කන්නෙ.
515.තයිදං තයා නාරද සාමං දිට්ඨං
අනුකම්පකා යේ කුසලා වදෙය්‍යුං
මා පේසුනං මා ච මුසා අභාණී
මා ඛෝසි පිට්ඨිමංසිකෝ තුව‘න්ති
515. පින්වත් නාරද ස්වාමීන් වහන්ස, ඔබ වහන්සේ ඒ මාව දැකගත්තා. ලෝකානුකම්පාව ඇති අතිශයින්ම දක්ෂ වූ බුද්ධාදි උතුමන් යමක් වදාළා නම් මා කියන්නෙත් ඔබට එයමයි. කේළාම් කියන්න එපා! බොරු කියන්න එපා! මං කළා වගේ පිටුමස් කන්නත් එපා!
සාදු! සාදු!! සාදු!!!
කූටවිනිච්ඡයිකපේතවත්ථු නවමං.
නව වෙනි කූටවිනිච්ඡයිකප්‍රේත වස්තුවයි.
