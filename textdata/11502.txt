අංගුත්තර නිකාය
දසක නිපාතෝ
10.3.2.1. පඨම අධම්ම සුත්තං
10.3.2.1. අධර්මය ගැන වදාළ පළමු දෙසුම
අධම්මෝ ච භික්ඛවේ වේදිතබ්බෝ අනත්ථෝ ච, ධම්මෝ ච වේදිතබ්බෝ අත්ථෝ ච, අධම්මඤ්ච විදිත්වා අනත්ථඤ්ච ධම්මඤ්ච විදිත්වා අත්ථඤ්ච යථා ධම්මෝ යථා අත්ථෝ තථා පටිපජ්ජිතබ්බං.
“මහණෙනි, අධර්මය ත්, අයහපත ත් දත යුත්තේ ය. ධර්මය ත්, යහපත ත් දත යුත්තේ ය. අධර්මය ත්, අයහපත ත් දැන, ධර්මය ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය.
කතමෝ ච භික්ඛවේ අධම්මෝ ච අනත්ථෝ ච: මිච්ඡාදිට්ඨි මිච්ඡා සංකප්පෝ මිච්ඡාවාචා මිච්ඡාකම්මන්තෝ මිච්ඡාආජීවෝ මිච්ඡාවායාමෝ මිච්ඡාසති මිච්ඡාසමාධි මිච්ඡාඤාණං මිච්ඡාවිමුත්ති. අයං වුච්චති භික්ඛවේ අධම්මෝ ච අනත්ථෝ ච.
මහණෙනි, අධර්මය ත්, අයහපත ත් යනු කුමක්ද? එනම් වැරදි දෘෂ්ටිය ය, වැරදි සංකල්පනා ය, වැරදි වචන භාවිතය ය, වැරදි කායික ක්‍රියා ය, වැරදි ජීවිකාව ය, වැරදි උත්සාහය ය, වැරදි සිහිය ය, වැරදි චිත්තේකාග්‍රතාවය ය, වැරදි ඥානය ය, වැරදි විමුක්තිය ය. මහණෙනි, මෙය අධර්මය ත්, අයහපත ත් යැයි කියනු ලැබේ.
කතමෝ ච භික්ඛවේ ධම්මෝ ච අත්ථෝ ච: සම්මාදිට්ඨි සම්මාසංකප්පෝ සම්මාවාචා සම්මාකම්මන්තෝ සම්මාආජීවෝ සම්මාවායාමෝ සම්මාසති සම්මාසමාධි සම්මාඤාණං සම්මාවිමුත්ති. අයං වුච්චති භික්ඛවේ ධම්මෝ ච අත්ථෝ ච.
මහණෙනි, ධර්මය ත්, යහපත ත් යනු කුමක්ද? එනම් නිවැරදි දෘෂ්ටිය ය, නිවැරදි සංකල්පනා ය, නිවැරදි වචන භාවිතය ය, නිවැරදි කායික ක්‍රියා ය, නිවැරදි ජීවිකාව ය, නිවැරදි උත්සාහය ය, නිවැරදි සිහිය ය, නිවැරදි චිත්තේකාග්‍රතාවය ය, නිවැරදි ඥානය ය, නිවැරදි විමුක්තිය ය. මහණෙනි, මෙය ධර්මය ත්, යහපත ත් යැයි කියනු ලැබේ.
අධම්මෝ ච භික්ඛවේ වේදිතබ්බෝ අනත්ථෝ ච, ධම්මෝ ච වේදිතබ්බෝ අත්ථෝ ච, අධම්මඤ්ච විදිත්වා අනත්ථඤ්ච, ධම්මඤ්ච විදිත්වා අත්ථඤ්ච යථා ධම්මෝ යථා අත්ථෝ තථා පටිපජ්ජිතබ්බන්ති ඉති යං තං වුත්තං, ඉදමේතං පටිච්ච වුත්තන්ති.
මහණෙනි, අධර්මය ත්, අයහපත ත් දත යුත්තේ ය. ධර්මය ත්, යහපත ත් දත යුත්තේ ය. අධර්මය ත්, අයහපත ත් දැන, ධර්මය ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය වශයෙන් යමක් කියන ලද්දේ ද, එය කියන ලද්දේ මෙකරුණ සඳහා ය.”
සාදු! සාදු!! සාදු!!!
පඨම අධම්ම සූත්‍රය නිමා විය.
