අංගුත්තර නිකාය
පඤ්චක නිපාතෝ
5.2.1.8. ලිච්ඡවිකුමාර සුත්තං
5.2.1.8. ලිච්ඡවි කුමාරවරු ගැන වදාළ දෙසුම
ඒකං සමයං භගවා වේසාලියං විහරති මහාවනේ කූටාගාරසාලායං. අථ ඛෝ භගවා පුබ්බන්හසමයං නිවාසෙත්වා පත්තචීවරමාදාය වේසාලියං පිණ්ඩාය පාවිසි. වේසාලියං පිණ්ඩාය චරිත්වා පච්ඡාභත්තං පිණ්ඩපාතපටික්කන්තෝ මහාවනං අජ්ඣෝගහෙත්වා අඤ්ඤතරස්මිං රුක්ඛමූලේ දිවාවිහාරං නිසීදි.
එක් සමයක භාග්‍යවතුන් වහන්සේ විශාලා මහනුවර මහාවනයෙහි කූටා ගාර ශාලාවෙහි වැඩවසන සේක. එකල්හී භාග්‍යවතුන් වහන්සේ පෙරවරුවෙහි සිවුරු හැඳ පොරවාගෙන පාත්‍රය හා සිවුර ගෙන විශාලා මහනුවර පිඬු පිණිස වැඩි සේක. විශාලාවෙහි පිඬු පිණිස හැසිර පසුබත් කාලයෙහි පිණ්ඩපාතයෙන් වැළකී මහාවනයෙහි ඇතුළට වැඩම කොට එක්තරා රුක් සෙවණක දිවා විහරණය පිණිස වැඩහුන් සේක.
තේන ඛෝ පන සමයේන සම්බහුලා ලිච්ඡවිකුමාරකා සජ්ජානි ධනූනි ආදාය කුක්කුරසංඝපරිවුතා මහාවනේ අනුචංකමමානා අනුවිචරමානා අද්දසංසු භගවන්තං අඤ්ඤතරස්මිං රුක්ඛමූලේ නිසින්නං දිවාවිහාරං. දිස්වාන සජ්ජානි ධනූනි නික්ඛිපිත්වා කුක්කුරසංඝං ඒකමන්තං උය්‍යෝජෙත්වා යේන භගවා තේනුපසංකමිංසු. උපසංකමිත්වා භගවන්තං අභිවාදෙත්වා තුණ්හීභූතා තුණ්හීභූතා පඤ්ජලිකා භගවන්තං පයිරුපාසන්ති.
එසමයෙහි බොහෝ ලිච්ඡවි කුමාරවරු දුනු ඊතල රැගෙන දඩයම් සුනඛ සමූහයක් පිරිවරාගෙන මහා වනයෙහි ඔබමොබ ඇවිදින්නාහු එක්තරා රුක් සෙවණක දිවා විහරණය පිණිස වැඩසිටින භාග්‍යවතුන් වහන්සේ ව දුටහ. දැක දුනු ඊතල ආදිය පසෙක තබා දඩයම් සුනඛ සමූහයා පසෙකට යවා භාග්‍යවතුන් වහන්සේ වෙත පැමිණියාහු ය. පැමිණ භාග්‍යවතුන් වහන්සේට සකසා වන්දනා කොට නිහඬ ව නිහඬ ව දෑත් ඇඳිලි බැඳ භාග්‍යවතුන් වහන්සේ ව ඇසුරු කරත්.
තේන ඛෝ පන සමයේන මහානාමෝ ලිච්ඡවි මහාවනේ ජංඝාවිහාරං අනුචංකමමානෝ අනුවිචරමානෝ අද්දස තේ ලිච්ඡවිකුමාරකේ තුණ්හීභූතේ තුණ්හීභූතේ පඤ්ජලිකේ භගවන්තං පයිරුපාසන්තේ. දිස්වා යේන භගවා තේනුසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ මහානාමෝ ලිච්ඡවි උදානං උදානේසි: භවිස්සන්ති වජ්ජී, භවිස්සන්ති වජ්ජී’ති.
එසමයෙහි මහානාම ලිච්ඡවි රජු මහාවනයෙහි ව්‍යායාම පිණිස ඇවිද යන්නේ ඒ ලිච්ඡවී කුමාරවරු නිහඬ ව නිහඬ ව ඇඳිලි බැඳ භාග්‍යවතුන් වහන්සේ ඇසුරු කරනා අයුරු දුටුවේ ය. දැක භාග්‍යවතුන් වහන්සේ වෙත පැමිණියේ ය. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳගත්තේ ය. එකත්පස් ව හුන් මහානාම ලිච්ඡවි රජු උදානයක් පහළ කළේ ය. ‘වජ්ජීහු දියුණුවට පත්වන්නාහු ය. වජ්ජීහු දියුණුවට පත්වන්නාහු ය’ යි.
කිං පන ත්වං මහානාම ඒවං වදේසි ‘භවිස්සන්ති වජ්ජී භවිස්සන්ති වජ්ජී’ති.
“කිම? මහානාමය, ඔබ මෙසේ පවසන්නේ ‘වජ්ජීහු දියුණුවට පත්වන්නාහු ය. වජ්ජීහු දියුණුවට පත්වන්නාහු ය’ යි?”
“ඉමේ භන්තේ ලිච්ඡවිකුමාරකා චණ්ඩා ඵරුසා අපජහා ති. යානි’පි තානි කුලේසු පහේනකානි පහීයන්ති උච්ඡූනි වා බදරාති වා පූවාති වා මෝදකාති වා සංගුලිකාති වා, තානි විලු‍ම්පිත්වා විලු‍ම්පිත්වා ඛාදන්ති. කුලිත්ථීනම්පි කුලකුමාරීනම්පි පච්ඡාලියං ඛිපන්ති. තේ’දානිමේ තුණ්හීභූතා තුණ්හීභූතා පඤ්ජලිකා භගවන්තං පයිරුපාසන්තී’ති.
“ස්වාමීනී, මේ ලිච්ඡවි කුමාරවරු චණ්ඩ යි. ඵරුෂ යි. දැඩි ගතියෙන් යුක්ත යි. උක්ගස් වේවා, මසං ගෙඩි වේවා, කැවුම් වේවා, මුං කැරලි වේවා, තල කැරලි වේවා ලිච්ඡවි පවුල්වලට තෑගි පිණිස යවත් නම් මොවුහු ඒවා පවා පැහැර පැහැර කති. කුල ස්ත්‍රීන් හට, කුල කුමාරිකාවන් හට පසුපසින් ගොස් පිටුපසින් පහර දෙති. ඒ උදවිය දැන් මේ නිහඬ ව නිහඬ ව ඇඳිලි බැඳ භාග්‍යවතුන් වහන්සේ ව ඇසුරු කරති.”
යස්ස කස්සචි මහානාම කුලපුත්තස්ස පඤ්චධම්මා සංවිජ්ජන්ති, යදි වා රඤ්ඤෝ ඛත්තියස්ස මුද්ධාභිසිත්තස්ස, යදි වා රට්ඨිකස්ස පෙත්තනිකස්ස, යදි වා සේනාය සේනාපතිකස්ස, යදි වා ගාමගාමිකස්ස, යදි වා පූගගාමණිකස්ස, යේ වා පන කුලේසු පච්චේකාධිපච්චං කාරෙන්ති, වුද්ධියේව පාටිකංඛා, නෝ පරිහානි. කතමේ පඤ්ච?
“මහානාමය, යම්කිසි කුලපුත්‍රයෙකු තුළ කරුණු පහක් දකින්නට ලැබෙයි නම්, ඔහු ඔටුණු පළන් ක්ෂත්‍රිය රජෙකුට වේවා, පියාගේ සම්පත් භුක්ති විඳින රටවැසියෙකුට වේවා, සේනාවෙහි සෙන්පතියෙකුට වේවා ගමෙහි ගම් දෙටුවෙකුට වේවා, පිරිසෙහි පිරිස් ප්‍රධානයෙකුට වේවා, යම්කිසි කුලයක අධිපති බවක් කරයි ද, එය දියුණුවට පත්වීම කැමති විය යුත්තේ ය. පරිහානියක් නොවෙයි. ඒ කවර පසක් ද යත්;
ඉධ මහානාම කුලපුත්තෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි මාතාපිතරෝ සක්කරෝති ගරු කරෝති මානේති පූජේති. තමේනං මාතාපිතරෝ සක්කතා ගරුකතා මානිතා පූජිතා කල්‍යාණේන මනසා අනුකම්පන්ති: ‘චිරං ජීව, දීඝමායුං පාලේහී’ති මාතාපිතානුකම්පිතස්ස මහානාම කුලපුත්තස්ස වුද්ධියේව පාටිකංඛා, නෝ පරිහානි.
1. මහානාමය, මෙහිලා කුලපුත්‍ර තෙමේ නැගී සිටි වීරියෙන් යුතු ව, අත් පා වෙහෙසීමෙන් යුතු ව, ඩහදිය වැගිරීමෙන් යුතු ව, ධාර්මික ව උපයා සපයා ගත් භෝග සම්පත් වලින් මව්පියන්ට සත්කාර කරන්නේ ය, ගරුකාර කරන්නේ ය, බුහුමන් දක්වන්නේ ය, පුදන්නේ ය. දරුවන්ගෙන් සත්කාර ලද, ගරුකාර ලද, බුහුමන් ලද, පිදුම් ලද මව්පියෝ ඔහුට කල්‍යාණ මනසින් ආසිරි පතති. ‘බොහෝ කල් ජීවත් වේවා ! දීර්ඝ ආයුෂයෙන් පාලනය කෙරේවා !’ යි. මහානාමය, මව්පියන්ගේ අනුකම්පාවට පාත්‍ර වූ කුලපුත්‍රයා හට දියුණුවක් ම කැමති විය යුත්තේ ය. පිරිහීමක් නොවෙයි.
පුන ච පරං මහානාම කුලපුත්තෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි පුත්තදාරදාසකම්මකරපෝරිසේ සක්කරෝති, ගරුකරෝති, මානේති, පූජේති, තමේනං පුත්තදාරදාසකම්මකරපෝරිසා සක්කතා ගරුකතා මානිතා, පූජිතා කල්‍යාණේන මනසා අනුකම්පන්ති: ‘චිරං ජීව, දීඝමායුං පාලේහී’ති. පුත්තදාරදාසකම්මකරපෝරිසානුකම්පිතස්ස මහානාම කුලපුත්තස්ස වුද්ධියේව පාටිකංඛා, නෝ පරිහානි.
2. තව ද මහානාමය, කුලපුත්‍ර තෙමේ නැගී සිටි වීරියෙන් යුතු ව, අත් පා වෙහෙසීමෙන් යුතු ව, ඩහදිය වැගිරීමෙන් යුතු ව, ධාර්මික ව උපයා සපයා ගත් භෝග සම්පත් වලින් අඹුදරු දාස කම්කරු පුරුෂයන්ට සත්කාර කරන්නේ ය, ගරුකාර කරන්නේ ය, බුහුමන් දක්වන්නේ ය, පුදන්නේ ය. ඔහුගෙන් සත්කාර ලද, ගරුකාර ලද, බුහුමන් ලද, පිදුම් ලද අඹුදරු දාස කම්කරු පුරුෂයෝ ඔහුට කල්‍යාණ මනසින් ආසිරි පතති. ‘බොහෝ කල් ජීවත් වේවා ! දීර්ඝ ආයුෂයෙන් පාලනය කෙරේවා !’ යි. මහානාමය, අඹුදරු දාස කම්කරු පුරුෂයන්ගේ අනුකම්පාවට පාත්‍ර වූ කුලපුත්‍රයා හට දියුණුවක් ම කැමති විය යුත්තේ ය. පිරිහීමක් නොවෙයි.
පුන ච පරං මහානාම කුලපුත්තෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි ඛෙත්තකම්මන්තසාමන්තසංවෝහාරේ සක්කරෝති, ගරුකරෝති, මානේති, පූජේති. තමේනං ඛෙත්තකම්මන්තසාමන්තසංවෝහාරා සක්කතා ගරුකතා මානිතා පූජිතා කල්‍යාණේන මනසා අනුකම්පන්ති: ‘චිරං ජීව, දීඝමායුං පාලේහී’ති. ඛෙත්තකම්මන්තසාමන්තසංවෝහාරානුකම්පිතස්ස මහානාම කුලපුත්තස්ස වුද්ධියේව පාටිකංඛා, නෝ පරිහානි.
3. තව ද මහානාමය, කුලපුත්‍ර තෙමේ නැගී සිටි වීරියෙන් යුතු ව, අත් පා වෙහෙසීමෙන් යුතු ව, ඩහදිය වැගිරීමෙන් යුතු ව, ධාර්මික ව උපයා සපයා ගත් භෝග සම්පත් වලින් තම කුඹුරු වතුපිටි ආදියෙහි කටයුතු කරන්නන් හට සත්කාර කරන්නේ ය, ගරුකාර කරන්නේ ය, බුහුමන් දක්වන්නේ ය, පුදන්නේ ය. ඔහුගෙන් සත්කාර ලද, ගරුකාර ලද, බුහුමන් ලද, පිදුම් ලද කුඹුරු වතුපිටි ආදියෙහි කටයුතු කරන්නෝ ඔහුට කල්‍යාණ මනසින් ආසිරි පතති. ‘බොහෝ කල් ජීවත් වේවා ! දීර්ඝ ආයුෂයෙන් පාලනය කෙරේවා !’ යි. මහානාමය, කුඹුරු වතුපිටි ආදියෙහි කටයුතු කරන්නන්ගේ අනුකම්පාවට පාත්‍ර වූ කුලපුත්‍රයා හට දියුණුවක් ම කැමති විය යුත්තේ ය. පිරිහීමක් නොවෙයි.
පුන ච පරං මහානාම, කුලපුත්තෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි යාවතා බලිපටිග්ගාහිකා දේවතා සක්කරෝති, ගරුකරෝති, මානේති, පූජේති. තමේනං බලිපටිග්ගාහිකා දේවතා සක්කතා ගරුකතා මානිතා පූජිතා කල්‍යාණේන මනසා අනුකම්පන්ති: ‘චිරං ජීව, දීඝමායුං පාලේහී’ති. දේවතානුකම්පිතස්ස මහානාම කුලපුත්තස්ස වුද්ධියේව පාටිකංඛා, නෝ පරිහානි.
4. තව ද මහානාමය, කුලපුත්‍ර තෙමේ නැගී සිටි වීරියෙන් යුතු ව, අත් පා වෙහෙසීමෙන් යුතු ව, ඩහදිය වැගිරීමෙන් යුතු ව, ධාර්මික ව උපයා සපයා ගත් භෝග සම්පත් වලින් පූජා පිළිගන්නා දේවතාවුන් හට සත්කාර කරන්නේ ය, ගරුකාර කරන්නේ ය, බුහුමන් දක්වන්නේ ය, පුදන්නේ ය. ඔහුගෙන් සත්කාර ලද, ගරුකාර ලද, බුහුමන් ලද, පිදුම් ලද පූජා පිළිගන්නා දේවතාවෝ ඔහුට කල්‍යාණ මනසින් ආසිරි පතති. ‘බොහෝ කල් ජීවත් වේවා ! දීර්ඝ ආයුෂයෙන් පාලනය කෙරේවා !’ යි. මහානාමය, දේවතාවන්ගේ අනුකම්පාවට පාත්‍ර වූ කුලපුත්‍රයා හට දියුණුවක් ම කැමති විය යුත්තේ ය. පිරිහීමක් නොවෙයි.
පුන ච පරං මහානාම කුලපුත්තෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි සමණබ්‍රාහ්මණේ සක්කරෝති, ගරුකරෝති, මානේති, පූජේති. තමේනං සමණබ්‍රාහ්මණා සක්කතා ගරුකතා මානිතා පූජිතා කල්‍යාණේන මනසා අනුකම්පන්ති: ‘චිරං ජීව, දීඝමායුං පාලේහී’ති: සමණබ්‍රාහ්මණානුකම්පිතස්ස මහානාම කුලපුත්තස්ස වුද්ධියේව පාටිකංඛා, නෝ පරිහානි.
5. තව ද මහානාමය, කුලපුත්‍ර තෙමේ නැගී සිටි වීරියෙන් යුතු ව, අත් පා වෙහෙසීමෙන් යුතු ව, ඩහදිය වැගිරීමෙන් යුතු ව, ධාර්මික ව උපයා සපයා ගත් භෝග සම්පත් වලින් ශ්‍රමණ බ්‍රාහ්මණයන් හට සත්කාර කරන්නේ ය, ගරුකාර කරන්නේ ය, බුහුමන් දක්වන්නේ ය, පුදන්නේ ය. ඔහුගෙන් සත්කාර ලද, ගරුකාර ලද, බුහුමන් ලද, පිදුම් ලද ශ්‍රමණ බ්‍රාහ්මණයෝ ඔහුට කල්‍යාණ මනසින් ආසිරි පතති. ‘බොහෝ කල් ජීවත් වේවා ! දීර්ඝ ආයුෂයෙන් පාලනය කෙරේවා !’ යි. මහානාමය, ශ්‍රමණ බ්‍රාහ්මණයන්ගේ අනුකම්පාවට පාත්‍ර වූ කුලපුත්‍රයා හට දියුණුවක් ම කැමති විය යුත්තේ ය. පිරිහීමක් නොවෙයි.
යස්ස කස්සචි මහානාම කුලපුත්තස්ස ඉමේ පඤ්ච ධම්මා සංවිජ්ජන්ති, යදි වා රඤ්ඤෝ ඛත්තියස්ස මුද්ධාභිසිත්තස්ස යදි වා රට්ඨිකස්ස පෙත්තනිකස්ස යදි වා සේනාය සේනාපතිකස්ස යදි වා ගාමගාමිකස්ස යදි වා පූගගාමණිකස්ස, යේ වා පන කුලේසු පච්චේකාධිපච්චං කාරෙන්ති, වුද්ධියේව පාටිකංඛා, නෝ පරිහානී’ති.
මහානාමය, යම්කිසි කුලපුත්‍රයෙකු තුළ මේ කරුණු පහ දකින්නට ලැබෙයි නම්, ඔහු ඔටුණු පළන් ක්ෂත්‍රිය රජෙකුට වේවා, පියාගේ සම්පත් භුක්ති විඳින රටවැසියෙකුට වේවා, සේනාවෙහි සෙන්පතියෙකුට වේවා ගමෙහි ගම් දෙටුවෙකුට වේවා, පිරිසෙහි පිරිස් ප්‍රධානයෙකුට වේවා, යම්කිසි කුලයක අධිපති බවක් කරයි ද, එය දියුණුවට පත්වීම කැමති විය යුත්තේ ය. පරිහානියක් නොවෙයි.
(ගාථා)
මාතාපිතුකිච්චකරෝ පුත්තදාරහිතෝ සදා,
අන්තෝ ජනස්ස අත්ථාය යේ චස්ස උපජිවිනෝ
1. හැම කල්හි මව්පියන්ගේ කටයුතු සොයා බලන අඹු දරුවන්ට හිතෛෂී වූ ඇතුළු ජනයාගේ අර්ථ සිද්ධිය සළකන, තමා නිසා ජීවත් වෙන අන් අයට ද යහපත කරයි නම්,
උභින්නං යේව අත්ථාය වදඤ්ඤූ හෝති සීලවා,
ඤාතීනං පුබ්බපේතානං දිට්ඨධම්මේ ච ජීවිනං
2. නැණවතුන්ගේ වචනයෙහි අරුත් දන්නා සිල්වත් වූ තැනැත්තා මියගිය ඥාතීන්ට ත්, මෙලොව ජීවත් වන ඥාතීන්ට ත් යන උභය පක්ෂයට ම යහපත සළසයි නම්,
සමණානං බ්‍රාහ්මණානං දේවතානං ච පණ්ඩිතෝ,
විත්තිසඤ්ජනනෝ හෝති ධම්මේන ඝරමාවසං
3. ශ්‍රමණ බ්‍රාහ්මණයන්ට ද, දෙවියන්ට ද යහපත සළසන නුවණැත්තා ධාර්මික ව ගිහි ගෙයි වාසය කරමින් හැමට සතුට දනවයි.
සෝ කරිත්වාන කල්‍යාණං පුජ්ජෝ හෝති පසංසියෝ,
ඉධ චේව නං පසංසන්ති පෙච්ච සග්ගේ ච මෝදතී’ති
4. හෙතෙම යහපත් කර්මයන් කොට ප්‍රශංසාවට නිසි වූයේ පිදුම් ලබන්නේ වෙයි. මෙහිදී ද ප්‍රශංසාවට බඳුන් වෙයි. පරලොව සුගතියෙහි ඉපිද සතුටු වෙයි.
සාදු! සාදු!! සාදු!!!
ලිච්ඡවිකුමාර සූත්‍රය නිමා විය.
