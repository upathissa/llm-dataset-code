ඛුද්දක නිකාය
ථේර ගාථා
7.1.4. සෝපාකත්ථේරගාථා
7.1.4. සෝපාක තෙරුන්ගේ ගාථා
480.දිස්වා පාසාදඡායායං චංකමන්තං නරුත්තමං
තත්ථ නං උපසංකම්ම වන්දිසං පුරිසුත්තමං
480. ගන්ධ කුටියේ සෙවණ සක්මන් මළුවට වැටිලා තිබුණා. පුරුෂෝත්තම බුදු සමිඳුන් සක්මන් කරමින් එතන වැඩසිටියා. මාත් එතනට ගියා. ඒ පුරුෂෝත්තම බුදු සමිඳුන්ට වන්දනා කළා.
481.ඒකංසං චීවරං කත්වා සංහරිත්වා න පාණයෝ
අනුචංකමිස්සං විරජං සබ්බසත්තානමුත්තමං
481. ඉතින් මමත් සිවුර ඒකාංශ කරලා පොරවා ගත්තා. දෑත එක්කර ගත්තා. සියළු සත්වයන්ට උතුම් වූ නිකෙලෙස් වූ බුදු සමිඳාණන් පිටුපසින් මමත් සක්මන් කළා.
482.තතෝ පඤ්හේ අපුච්ඡි මං පඤ්හානං කෝවිදෝ විදූ
අච්ඡම්හී ච අභීතෝ ච ව්‍යාකාසිං සත්ථුනෝ අහං
482. බුදු සමිඳාණන් ප්‍රශ්න විසඳන්ට නම් අතිශයින්ම දක්ෂයි. මගෙනුත් ප්‍රශ්න අසා වදාළා. මට ඒ වෙලාවේ කිසි බියක් ඇති වුණේ නෑ. තැති ගැනීමක් ඇතිවුණේ නෑ. මං පිළිතුරු දුන්නා.
483.විස්සජ්ජිතේසු පඤ්හේසු අනුමෝදි තථාගතෝ
භික්ඛුසංඝං විලෝකෙත්වා ඉමමත්ථං අභාසථ
483. තථාගත බුදු සමිඳුන් මං ඒ ප්‍රශ්න විසඳපු ආකාරය ගැන සතුටින් අනුමෝදන් වුණා. භික්ෂු සංඝයා දෙස බලා මං ගැන මෙහෙම වදාළා.
484.ලාභා අංගානමගධානං යේසායං පරිභුඤ්ජති
චීවරං පිණ්ඩපාතං ච පච්චයං සයනාසනං
පච්චුට්ඨානං ච සාමීචිං තේසං ලාභාති චාබ්‍රවි
484. මේ සෝපාක ශ්‍රමණ දරුවාට ශ්‍රද්ධාවෙන් සිවුරු, පිණ්ඩපාත, සෙනසුන්, ගිලන්පස පූජා කරනවා. මේ ළදරු සෝපාක ඒවා වළඳනවා. ඒ සිවුපසය පූජා කරන අංග, මගධ ජනපදවාසීන්ට නම් ලොකු ම ලාභයක්. මේ සිඟිති ශ්‍රමණයන්ව දැකලා අසුනින් නැගිටලා ගෞරව කළොත්, ඔවුන්ට ලොකු ලාභයක්. ධර්ම කථාවන් පැවැත්වුවොත් ඔවුන්ට ලොකු ලාභයක්.
485.අජ්ජතග්ගේ මං සෝපාක දස්සනායුපසංකම
ඒසා චේව තේ සෝපාක භවතු උපසම්පදා
485. පින්වත් සෝපාක, ඔයා අද ඉඳලා මාව බලන්ට එන්ට ඕනෑ. පින්වත් සෝපාක, මං අහපු ප්‍රශ්නවලට ඔයාගෙ පිළිතුරු දීමම තමයි උපසම්පදාව.
486.ජාතියා සත්තවස්සෝහං ලද්ධාන උපසම්පදං
ධාරේමි අන්තිමං දේහං අහෝ ධම්මසුධම්මතා’ති
486. මං උපසම්පදාව ලබන කොට වයස අවුරුදු හතයි. මේක මගේ අන්තිම ශරීරය. අහෝ! සද්ධර්මය නම් ආශ්චර්යයි.
ඉත්ථං සුදං ආයස්මා සෝපාකෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් සෝපාක නම් රහත් මුනිඳුන් වදාළ ගාථාවන් ය.
