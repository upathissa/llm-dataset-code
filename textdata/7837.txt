අංගුත්තර නිකාය
දසක නිපාතෝ
10.1.5.1. විවාද සුත්තං
10.1.5.1. විවාද හටගැනීම ගැන වදාළ දෙසුම
(සාවත්ථි)
සැවැත් නුවර දී ය ………..
අථ ඛෝ ආයස්මා උපාලි යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා උපාලි භගවන්තං ඒතදවෝච:
එකල්හී ආයුෂ්මත් උපාලි තෙරණුවෝ භාග්‍යවතුන් වහන්සේ යම් තැනක වැඩසිටි සේක් ද, එතැනට පැමිණියහ. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳගත්හ. එකත්පස් ව හුන් ආයුෂ්මත් උපාලි තෙරණුවෝ භාග්‍යවතුන් වහන්සේට මෙකරුණ සැළ කළහ.
“කෝ නු ඛෝ භන්තේ හේතු, කෝ පච්චයෝ යේන සංඝේ භණ්ඩනකලහවිග්ගහවිවාදා උප්පජ්ජන්ති භික්ඛු ච න ඵාසු විහරන්තී”ති?
“ස්වාමීනී, සංඝයා අතර යම් කරුණෙකින් භේදභින්න වීම්, කලකෝළාහල, විවාද, සණ්ඩුසරුවල් ආදිය හටගනියි නම්, ඒ හේතුවෙන් භික්ෂූහු ද, පහසුවෙන් වාසය නොකරත් නම්, එයට හේතුව කුමක් ද? ප්‍රත්‍යය කුමක් ද?”
ඉධූපාලි භික්ඛු අධම්මං ධම්මෝති දීපෙන්ති, ධම්මං අධම්මෝති දීපෙන්ති, අවිනයං විනයෝති දීපෙන්ති, විනයං අවිනයෝති දීපෙන්ති, අභාසිතං අලපිතං තථාගතේන භාසිතං ලපිතං තථාගතේනාති දීපෙන්ති, භාසිතං ලපිතං තථාගතේන අභාසිතං අලපිතං තථාගතේනාති දීපෙන්ති, අනාචිණ්ණං තථාගතේන ආචිණ්ණං තථාගතේනාති දීපෙන්ති, ආචිණ්ණං තථාගතේන අනාචිණ්ණං තථාගතේනාති දීපෙන්ති, අපඤ්ඤත්තං තථාගතේන පඤ්ඤත්තං තථාගතේනාති දීපෙන්ති, පඤ්ඤත්තං තථාගතේන අපඤ්ඤත්තං තථාගතේනාති දීපෙන්ති. අයං ඛෝ උපාලි හේතු අයං පච්චයෝ යේන සංඝේ භණ්ඩන කලහ විග්ගහ විවාදා උප්පජ්ජන්ති, භික්ඛු ච න ඵාසු විහරන්තී ති.
“උපාලි, මෙහිලා භික්ෂුව (1) අධර්මය ධර්මය වශයෙන් පෙන්වයි. (2) ධර්මය අධර්මය වශයෙන් පෙන්වයි. (3) අවිනය විනය වශයෙන් පෙන්වයි. (4) විනය අවිනය වශයෙන් පෙන්වයි. (5) තථාගතයන් විසින් නොපැවසූ, නොකියූ දෙය තථාගතයන් විසින් පවසන ලද්දේ ය, කියන ලද්දේ ය වශයෙන් පෙන්වයි. (6) තථාගතයන් විසින් පැවසූ, කියූ දෙය තථාගතයන් විසින් නොපවසන ලද්දේ ය, නොකියන ලද්දේ ය වශයෙන් පෙන්වයි. (7) තථාගතයන් විසින් පුරුදු නොකරන ලද දෙය තථාගතයන් විසින් පුරුදු කරන ලද්දේ ය වශයෙන් පෙන්වයි. (8) තථාගතයන් විසින් පුරුදු කරන ලද දෙය තථාගතයන් විසින් පුරුදු නොකරන ලද්දේ ය වශයෙන් පෙන්වයි. (9) තථාගතයන් විසින් නොපණවන ලද දෙය තථාගතයන් විසින් පණවන ලද්දේ ය වශයෙන් පෙන්වයි. (10) තථාගතයන් විසින් පණවන ලද දෙය තථාගතයන් විසින් නොපණවන ලද්දේ ය වශයෙන් පෙන්වයි.
උපාලි, යම් කරුණෙකින් සංඝයා අතර වාදභේද, කලකෝලාහල, ගැටුම් ආදිය හටගන්නේ නම් භික්ෂූහු ද අපහසුවෙන් වසත් නම්, එයට හේතුව මෙයයි. ප්‍රත්‍යය මෙය යි.”
සාදු! සාදු!! සාදු!!!
විවාද සූත්‍රය නිමා විය.
