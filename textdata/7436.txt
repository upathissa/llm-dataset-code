අංගුත්තර නිකාය
දසක නිපාතෝ
10.1.2.1. සේනාසන සුත්තං
10.1.2.1. සෙනසුනක් සෙවීම ගැන වදාළ දෙසුම
(සාවත්ථියං)
සැවැත් නුවර දී ය ………..
පඤ්චංගසමන්නාගතෝ භික්ඛවේ භික්ඛු පඤ්චංගසමන්නාගතං සේනාසනං සේවමානෝ භජමානෝ න චිරස්සේව ආසවානං ඛයා අනාසවං චේතෝවිමුත්තිං පඤ්ඤාවිමුත්තිං දිට්ඨේවධම්මේ සයං අභිඤ්ඤා සච්ඡිකත්වා උපසම්පජ්ජ විහරෙය්‍ය,
මහණෙනි, පස් කරුණෙකින් සමන්විත වූ භික්ෂුව පස් කරුණකින් සමන්විත වූ සෙනසුනක් සේවනය කරන්නේ, පරිහරණය කරන්නේ නම් වැඩි කල් නොගොස් ම ඒ භික්ෂුව ආශ්‍රවයන් ක්ෂය කොට අනාශ්‍රව වූ චිත්ත විමුක්තිය ත්, ප්‍රඥා විමුක්තිය ත් මේ ජීවිතයේ දී ම තම විශිෂ්ට නුවණින් අත්දැක එයට සම වැදී වාසය කරන්නෙක් වන්නේ ය.
කථඤ්ච භික්ඛවේ භික්ඛු පඤ්චංගසමන්නාගතෝ හෝති:
මහණෙනි, භික්ෂුව සමන්විත වන්නේ කවර පස් කරුණකින් ද?
1. ඉධ භික්ඛවේ භික්ඛු සද්ධෝ හෝති, සද්දහති තථාගතස්ස බෝධිං: ‘ඉති පි සෝ භගවා අරහං සම්මාසම්බුද්ධෝ විජ්ජාචරණසම්පන්නෝ සුගතෝ ලෝකවිදූ අනුත්තරෝ පුරිසදම්මසාරථී සත්ථා දේවමනුස්සානං බුද්ධෝ භගවාති.
1. මහණෙනි, මෙහිලා භික්ෂුව සැදැහැවත් වෙයි. තථාගතයන් වහන්සේගේ සම්බුද්ධත්වය මුළු සිතින් ම පිළිගන්නේ වෙයි. එනම්, ‘ඒ භාග්‍යවතුන් වහන්සේ මේ මේ කරුණෙන් අරහං වන සේක. සම්මා සම්බුද්ධ වන සේක. විජ්ජාචරණ සම්පන්න වන සේක. සුගත වන සේක. ලෝකවිදූ වන සේක. අනුත්තරෝ පුරිසදම්ම සාරථී වන සේක. සත්ථා දේවමනුස්සානං වන සේක. බුද්ධ වන සේක. භගවා වන සේක’ වශයෙනි.
2. අප්පාබාධෝ හෝති අප්පාතංකෝ සමවේපාකිනියා ගහණියා සමන්නාගතෝ නාතිසීතාය නාච්චුණ්හාය මජ්ඣිමාය පධානක්ඛමාය.
2. අල්පාබාධ වූයේ වෙයි. අල්ප රෝගයෙන් යුතු වූයේ වෙයි. බලවත් ව කරන වීර්යයට ඔරොත්තු දෙන අන්දමේ අධික සීතල ත් නොවූ, අධික ඌෂ්ණ ත් නොවූ මධ්‍යම වූ සම ව ආහාර පැසවන කුසගින්නෙකින් යුක්ත වේ.
3. අසඨෝ හෝති අමායාවී, යථාභූතං අත්තානං ආවීකත්තා සත්ථරි වා විඤ්ඤූසු වා සබ්‍රහ්මචාරිසු.
3. වංචාවෙන් තොර වූයේ වෙයි. ඇත්ත සඟවා වෙනෙකක් පෙන්වන මායා ගති නැත්තේ වෙයි. ඇත්ත ඇති සැටියෙන් ම තමාගේ ස්වභාවය ශාස්තෘන් වහන්සේට හෝ නුවණැති සබ්‍රහ්මචාරීන්ට හෝ හෙළි කොට පවසනුයේ වෙයි.
4. ආරද්ධවිරියෝ විහරති අකුසලානං ධම්මානං පහානාය කුසලානං ධම්මානං උපසම්පදාය ථාමවා දළ්හපරක්කමෝ අනික්ඛිත්තධුරෝ කුසලේසු ධම්මේසු.
4. පටන් ගත් වීරිය ඇත්තේ වෙයි. අකුසල් දහම් ප්‍රහාණය කිරීමට ත්, කුසල් දහම් උපදවා ගැනීමට ත් නිසි බල ඇතියෙක් වෙයි. දැඩි වීර්යයකින් යුක්ත වෙයි. කුසල් දහම් ඉපිදවීමෙහිලා අත් නොහළ වීර්යය ඇත්තේ වෙයි.
5. පඤ්ඤවා හෝති උදයත්ථගාමිනියා පඤ්ඤාය සමන්නාගතෝ අරියාය නිබ්බේධිකාය සම්මාදුක්ඛක්ඛයගාමිනියා.
5. ප්‍රඥාවන්ත වෙයි. මැනැවින් දුක් ගෙවී යාමෙහි සමර්ථ වූ ආර්ය වූ තියුණු අවබෝධයකින් යුක්ත වූයේ, හටගැනීම ත් නැතිවීම ත් මැනැවින් වැටහෙන ප්‍රඥාවකින් යුක්ත වූයේ වෙයි.
ඒවං ඛෝ භික්ඛවේ භික්ඛු පඤ්චංගසමන්නාගතෝ හෝති.
මහණෙනි, භික්ෂුව පස් කරුණකින් සමන්විත වන්නේ ඔය අයුරිනි.
කථඤ්ච භික්ඛවේ සේනාසනං පඤ්චංගසමන්නාගතං හෝති?
මහණෙනි, සෙනසුනක් පස් කරුණකින් යුක්ත වන්නේ කෙසේ ද?
6. ඉධ භික්ඛවේ සේනාසනං නාතිදූරං හෝති නාච්චාසන්නං ගමනාගමනසම්පන්නං.
6. මහණෙනි, මෙහිලා සෙනසුන ගමට ඉතා දුර වූයේ ත් නොවෙයි. ඉතා සමීප වූයේ ත් නොවෙයි. ගමනාගමන පහසුව ඇත්තේ ද වෙයි.
7. දිවා අප්පකිණ්ණං රත්තිං අප්පසද්දං අප්පනිග්ඝෝසං.
7. දහවල් කල මිනිසුන් නොගැවසුණේ වෙයි. රාත්‍රියෙහි අල්ප වූ ශබ්ද ඇත්තේ, අල්ප වූ ඝෝෂා ඇත්තේ වෙයි.
8. අප්පඩංසමකසවාතාතපසිරිංසපසම්ඵස්සං.
8. මැසි, මදුරු, දැඩි සුළං, තද අව්ව, සර්පාදීන්ගේ කටුක පහස අල්ප වූයේ වෙයි.
9. තස්මිං ඛෝ පන සේනාසනේ විහරන්තස්ස අප්පකසිරේනේව උප්පජ්ජන්ති චීවරපිණ්ඩපාතසේනාසනගිලානපච්චයභේසජ්ජපරික්ඛාරා.
9. ඒ සෙනසුනෙහි වසන භික්ෂුව හට චීවර, පිණ්ඩපාත, සේනාසන, ගිලන්පස බෙහෙත් පිරිකර ආදිය මද වෙහෙසකින් ලැබෙන්නේ වෙයි.
10. තස්මිං ඛෝ පන සේනාසනේ ථේරා භික්ඛු විහරන්ති බහුස්සුතා ආගතාගමා ධම්මධරා විනයධරා මාතිකාධරා, තේ කාලේන කාලං උපසංකමිත්වා පරිපුච්ඡති පරිපඤ්හති: “ඉදම්භන්තේ කථං ඉමස්ස කෝ අත්ථෝ”ති. තස්ස තේ ආයස්මන්තෝ අවිවටඤ්චේව විවරන්ති, අනුත්තානීකතඤ්ච උත්තානීකරොන්ති. අනේකවිහිතේසු ච කංඛාඨානීයේසු ධම්මේසු කංඛං පටිවිනෝදෙන්ති.
10. ඒ සෙනසුනෙහි බොහෝ ඇසූ පිරූ ධර්මය ඇති, සූත්‍ර දේශනාදිය මැනැවින් දන්නා වූ ධර්මධර, විනයධර, ප්‍රාතිමෝක්ෂ මාතෘකාධර ස්ථවිර භික්ෂූහු වෙසෙත්.  එවිට කලින් කල ඒ ස්ථවිරයන් වහන්සේලා වෙත එළැඹ විමසන්නේ ය. ප්‍රශ්න කරන්නේ ය. ‘ස්වාමීනී, මෙකරුණ කෙසේ ද? මෙහි අරුත් කෙසේ දැ’යි වශයෙනි. එවිට ඒ ආයුෂ්මත්වරු ඔහුට වැසී ඇති දෑ විවෘත කර දෙන්නාහ. නොපැහැදිලි දෑ පැහැදිලි කර දෙන්නාහ. සැක ඇතිවීමට තුඩු දෙන නොයෙක් කරුණු කාරණා ඇති ධර්මයන්හි සැකය දුරු කරන්නාහ.
ඒවං ඛෝ භික්ඛවේ සේනාසනං පඤ්චංගසමන්නාගතං හෝති. පඤ්චංගසමන්නාගතෝ ඛෝ භික්ඛවේ භික්ඛු පඤ්චංගසමන්නාගතං සේනාසනං සේවමානෝ භජමානෝ න චිරස්සේව ආසවානං ඛයා අනාසවං චේතෝවිමුත්තිං පඤ්ඤාවිමුත්තිං දිට්ඨේවධම්මේ සයං අභිඤ්ඤාසච්ඡිකත්වා උපසම්පජ්ජ විහරෙය්‍යාති.
මහණෙනි, සෙනසුනක් පස් කරුණකින් යුක්ත වන්නේ ඔය අයුරිනි.
මහණෙනි, ඔය අයුරින් පස් කරුණකින් සමන්විත වූ භික්ෂුව පස් කරුණකින් සමන්විත වූ සෙනසුනක් සේවනය කරන්නේ, පරිහරණය කරන්නේ නම් වැඩි කල් නොගොස් ම ඒ භික්ෂුව ආශ්‍රවයන් ක්ෂය කොට අනාශ්‍රව වූ චිත්ත විමුක්තිය ත්, ප්‍රඥා විමුක්තිය ත් මේ ජීවිතයේ දී ම තම විශිෂ්ට නුවණින් අත්දැක එයට සම වැදී වාසය කරන්නෙක් වන්නේ ය.
සාදු! සාදු!! සාදු!!!
සේනාසන සූත්‍රය නිමා විය.
