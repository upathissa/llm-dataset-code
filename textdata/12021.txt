ඛුද්දක නිකාය
උදාන පාළි
4.6. පිණ්ඩෝල සුත්තං
4.6. පිණ්ඩෝල භාරද්වාජ තෙරුන් අරභයා වදාළ උදානය
ඒවං මේ සුතං - ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා පිණ්ඩෝලභාරද්වාජෝ භගවතෝ අවිදූරේ නිසින්නෝ හෝති, පල්ලංකං ආභුජිත්වා උජුං කායං පණිධාය, ආරඤ්ඤිකෝ, පිණ්ඩපාතිකෝ, පංසුකූලිකෝ, තේචීවරිකෝ, අප්පිච්ඡෝ, සන්තුට්ඨෝ, පවිවිත්තෝ, අසංසට්ඨෝ, ආරද්ධවිරියෝ, ධුතවාදෝ, අධිචිත්තමනුයුත්තෝ.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ.ඒ වෙලාවෙ ආයුෂ්මත් පිණ්ඩෝල භාරද්වාජ තෙරුන් පළඟක් බැඳගෙන, කය ඍජු කරගෙන, භාග්‍යවතුන් වහන්සේට නුදුරින් වැඩසිටියා. (ඒ ආයුෂ්මත් පිණ්ඩෝල භාරද්වාජ තෙරුන්) වාසය කරන්නේ වනාන්තරයේ. ජීවත් වුනේ පිණ්ඩපාතෙන්, පෙරෙව්වේ පාංශුකූල වස්ත්‍ර. තුන් සිවුරෙන් තමයි යැපුනෙ. අල්පේච්ඡයි. ලද දෙයින් සතුටු වෙනවා. හුදෙකලාවේ ඇලී වාසය කරන්නෙ. පිරිසෙහි නොඇලී තමයි වාසය කළේ. පටන් ගත් දැඩි වීර්යෙන් යුතුවයි වාසය කළේ. ධුතාංගයන්ගේ ගුණ වර්ණනා කරනවා. අරහත් ඵල සමවතින් යුතුවයි වැඩසිටියේ.
අද්දසා ඛෝ භගවා ආයස්මන්තං පිණ්ඩෝලභාරද්වාජං අවිදූරේ නිසින්නං පල්ලංකං ආභුජිත්වා උජුං කායං පණිධාය ආරඤ්ඤිකං, පිණ්ඩපාතිකං, පංසුකූලිකං, තේචීවරිකං, අප්පිච්ඡං, සන්තුට්ඨං, පවිවිත්තං, අසංසට්ඨං, ආරද්ධවිරියං, ධුතවාදං, අධිචිත්තමනුයුත්තං.
භාග්‍යවතුන් වහන්සේ වනාන්තරයේ වාසය කරන, පිණ්ඩපාතයෙන් යැපෙන, පාංශුකූල වස්ත්‍ර දරන, තුන් සිවුරෙන් පමණක් යැපෙන, අල්පේච්ඡ වූ ලද දෙයින් සතුටු වන, පිරිසෙහි නොඇලී වාසය කරන, පටන් ගත් දැඩි වීර්යයෙන් යුතු, ධුතාංගයන්ගේ ගුණ වර්ණනා කරන, අරහත් ඵල සමවතින් යුතුව පළඟක් බැඳගෙන, කය ඍජු කරගෙන, තමන් වහන්සේට නුදුරින් වැඩ සිටින ආයුෂ්මත් පිණ්ඩෝල භාරද්වාජ තෙරුන්ව දැක වදාළා.
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි -
ඉතින් භාග්‍යවතුන් වහන්සේ මේ කරුණ දැනගෙන, ඒ වෙලාවේ මේ උදානය වදාළා.
1.අනූපවාදෝ අනූපඝාතෝ පාතිමොක්ඛේ ච සංවරෝ
මත්තඤ්ඤුතා ච භත්තස්මිං පන්තඤ්ච සයනාසනං
අධිචිත්තේ ච ආයෝගෝ ඒතං බුද්ධාන සාසන”න්ති
“කාටවත් උපවාද නොකර සිටීමත්, කාටවත් හිංසා පීඩා නොකර සිටීමත්, උතුම් වූ ප්‍රාතිමෝක්ෂ සංවර සීලයේ සංවර වෙලා සිටීමත්, වළඳන දානයේ අර්ථය දැනගෙන සිටීමත්, ජනයාගෙන් ඈත දුර තිබෙන සේනාසනවල වාසය කිරීමත් කරන්න ඕන. නිවනෙහිම යෙදී වාසය කරන්න ඕන. මේක තමයි බුදුවරුන්ගේ අනුශාසනාව.”
සාදු! සාදු!! සාදු!!!
