සංයුත්ත නිකාය
සළායතන වග්ගෝ
6.1.4. උපේඛා සුත්තං
6.1.4. උපේක්‍ෂා සහගත සමාධිය ගැන වදාළ දෙසුම
චතුත්ථංඣානං චතුත්ථංඣානන්ති වුච්චති. කතමං නු ඛෝ චතුත්ථංඣානන්ති. තස්ස මය්හං ආවුසෝ ඒතදහෝසි: ඉධ භික්ඛු සුඛස්ස ච පහානා දුක්ඛස්ස ච පහානා පුබ්බේව සෝමනස්සදෝමනස්සානං අත්ථගමා අදුක්ඛං අසුඛං උපෙක්ඛාසතිපාරිසුද්ධිං චතුත්ථං ඣානං උපසම්පජ්ජ විහරති. ඉදං වුච්චති චතුත්ථංඣානන්ති. සෝ ඛ‍්වාහං ආවුසෝ සුඛස්ස ච පහානා දුක්ඛස්ස ච පහානා පුබ්බේව සෝමනස්සදෝමනස්සානං අත්ථගමා අදුක්ඛං අසුඛං උපෙක්ඛාසතිපාරිසුද්ධිං චතුත්ථං ඣානං උපසම්පජ්ජ විහරාමි. තස්ස මය්හං ආවුසෝ ඉමිනා විහාරේන විහරතෝ උපෙක්ඛාසහගතා සඤ්ඤාමනසිකාරා සමුදාචරන්ති.
සිව්වෙනි ධ්‍යානය, සිව්වෙනි ධ්‍යානය කියලා කියනවා. සිව්වෙනි ධ්‍යානය යනු කුමක්ද? එතකොට ප්‍රිය ආයුෂ්මතුනි, මට මේ අදහස ඇති වුණා. මෙහිලා භික්ෂුව සැපය ද ප්‍රහාණය කිරීමෙන්, දුක ද ප්‍රහාණය කිරීමෙන්, කලින් ම සොම්නස් දොම්නස් දෙක දුරු කිරීමෙන්, දුක් සැප රහිත වූ උපේක්‍ෂාවෙන් යුතු, පිරිසිදු සිහියෙන් යුතු හතරවෙනි ධ්‍යානයටත් පැමිණ වාසය කරනවා. මේකට තමයි සිව්වෙනි ධ්‍යානය කියන්නේ. ප්‍රිය ආයුෂ්මතුනි, ඒ මමත් සැපය ද ප්‍රහාණය කිරීමෙන්, දුක ද ප්‍රහාණය කිරීමෙන්, කලින් ම සොම්නස් දොම්නස් දෙක දුරු කිරීමෙන්, දුක් සැප රහිත වූ උපේක්‍ෂාවෙන් යුතු පිරිසිදු සිහියෙන් යුතු හතරවෙනි ධ්‍යානයටත් පැමිණ වාසය කරනවා. නමුත් ප්‍රිය ආයුෂ්මතුනි, මට මේ විහරණයෙන් වාසය කරද්දී උපේක්‍ෂා සහගත සඤ්ඤා මනසිකාරයන් ඇති වෙනවා.
අථ ඛෝ මං ආවුසෝ භගවා ඉද්ධියා උපසංකමිත්වා ඒතදවෝච: මොග්ගල්ලාන, මොග්ගල්ලාන, මා බ්‍රාහ්මණ, චතුත්ථං ඣානං පමාදෝ, චතුත්ථේ ඣානේ චිත්තං සණ්ඨපේහි, චතුත්ථේ ඣානේ චිත්තං ඒකෝදිං කරෝහි, චතුත්ථේ ඣානේ චිත්තං සමාදහාති. සෝ ඛ්වාහං ආවුසෝ අපරේන සමයේන සුඛස්ස ච පහානා දුක්ඛස්ස ච පහානා පුබ්බේව සෝමනස්සදෝමනස්සානං අත්ථගමා අදුක්ඛං අසුඛං උපෙක්ඛාසතිපාරිසුද්ධිං චතුත්ථං ඣානං උපසම්පජ්ජ විහාසිං. යං හි තං ආවුසෝ සම්මාවදමානෝ වදෙය්‍ය සත්ථාරානුග්ගහිතෝ සාවකෝ මහාභිඤ්ඤතං පත්තෝති. මමං තං සම්මා වදමානෝ වදෙය්‍ය සත්ථාරානුග්ගහිතෝ සාවකෝ මහාභිඤ්ඤතං පත්තෝති.
එතකොට ප්‍රිය ආයුෂ්මතුනි, භාග්‍යවතුන් වහන්සේ ඍද්ධි බලයෙන් මා වෙත වැඩම කරලා මෙකරුණ වදාළා. “පින්වත් මොග්ගල්ලාන, පින්වත් මොග්ගල්ලාන, පින්වත් බ්‍රාහ්මණය, සිව්වෙනි ධ්‍යානය ප්‍රමාද කරගන්ට එපා. සිව්වෙනි ධ්‍යානය තුළ සිත පිහිටුවා ගන්න. සිව්වෙනි ධ්‍යානය තුළ සිත එකඟ කරන්න. සිව්වෙනි ධ්‍යානය තුළ සිත තැන්පත් කරන්න” කියලා. ඉතින් ප්‍රිය ආයුෂ්මතුනි, මං පස්සෙ කාලෙක සැපය ද ප්‍රහාණය කිරීමෙන්, දුක ද ප්‍රහාණය කිරීමෙන්, කලින් ම සොම්නස් දොම්නස් දෙක දුරු කිරීමෙන් දුක් සැප රහිත වූ උපේක්‍ෂාවෙන් යුතු පිරිසිදු සිහියෙන් යුතු හතරවෙනි ධ්‍යානයටත් පැමිණ වාසය කළා. ප්‍රිය ආයුෂ්මතුනි, යම් කෙනෙක් සඳහා මනාකොට කියද්දී “ශාස්තෘන් වහන්සේගෙන් අනුග්‍රහය ලැබූ ශ්‍රාවකයා මහා අභිඤ්ඤා සහිත බවට පත්වුණා” කියලා කියනවා නම් “ශාස්තෘන් වහන්සේගෙන් අනුග්‍රහය ලැබූ ශ්‍රාවකයා මහා අභිඤ්ඤා සහිත බවට පත්වුණා” කියලා මනාකොට කියන්නේ මා ගැනයි.
සාදු ! සාදු !! සාදු !!!
උපේඛා සූත්‍රය නිමා විය.
