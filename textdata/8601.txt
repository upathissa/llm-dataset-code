අංගුත්තර නිකාය
චතුක්ක නිපාතෝ
4.2.4.10. සමණමචල – ඛන්ධ සුත්තං
4.2.4.10. ශ්‍රමණ අචල – ස්කන්ධ ගැන වදාළ දෙසුම
චත්තාරෝ’මේ භික්ඛවේ පුග්ගලා සන්තෝ සංවිජ්ජමානා ලෝකස්මිං. කතමේ චත්තාරෝ?
මහණෙනි, මේ පුද්ගලයෝ සතර දෙනෙක් ලෝකයෙහි විද්‍යමාන ව සිටිති. ඒ කවර සතර දෙනෙක් ද යත්;
සමණමචලෝ, සමණපුණ්ඩරීකෝ, සමණපදුමෝ, සමණේසු සමණසුඛුමාලෝ.
ශ්‍රමණ අචල ය. ශ්‍රමණ පුණ්ඩරීක ය. ශ්‍රමණ පදුම ය. ශ්‍රමණයන් අතර ශ්‍රමණ සුකුමාල ය.
කථඤ්ච භික්ඛවේ පුග්ගලෝ සමණමචලෝ හෝති? ඉධ භික්ඛවේ භික්ඛු සේඛෝ හෝති අප්පත්තමානසෝ, අනුත්තරං යෝගක්ඛේමං පත්ථයමානෝ විහරති. ඒවං ඛෝ භික්ඛවේ පුග්ගලෝ සමණමචලෝ හෝති.
1. මහණෙනි, පුද්ගලයෙක් ශ්‍රමණ අචල වන්නේ කෙසේ ද? මහණෙනි, මෙහිලා භික්ෂුව සේඛ වූයේ වෙයි. නොපැමිණි අරහත්ඵලය ඇත්තේ වෙයි. අනුත්තර වූ නිවන පතමින් ප්‍රතිපදාවෙහි හික්මෙමින් වාසය කරයි. මහණෙනි, මෙසේ පුද්ගල තෙමේ ශ්‍රමණ අචල වූයේ වෙයි.
කථඤ්ච භික්ඛවේ පුග්ගලෝ සමණපුණ්ඩරීකෝ හෝති? ඉධ භික්ඛවේ භික්ඛු පඤ්චසුපාදානක්ඛන්ධේසු උදයබ්බයානුපස්සී විහරති: ඉති රූපං ඉති රූපස්ස සමුදයෝ, ඉති රූපස්ස අත්ථගමෝ. ඉති වේදනා, ඉති වේදනාය සමුදයෝ, ඉති වේදනාය අත්ථගමෝ. ඉති සඤ්ඤා ඉති සඤ්ඤාය සමුදයෝ, ඉති සඤ්ඤාය අත්ථගමෝ, ඉති සංඛාරා ඉති සංඛාරානං සමුදයෝ, ඉති සංඛාරානං අත්ථගමෝ, ඉති විඤ්ඤාණං, ඉති විඤ්ඤාණස්ස සමුදයෝ, ඉති විඤ්ඤාණස්ස අත්ථගමෝති. නෝ ච ඛෝ අට්ඨවිමොක්ඛේ කායේන ඵස්සිත්වා විහරති. ඒවං ඛෝ භික්ඛවේ පුග්ගලෝ සමණපුණ්ඩරීකෝ හෝති.
2. මහණෙනි, පුද්ගලයෙක් ශ්‍රමණ පුණ්ඩරීක වන්නේ කෙසේ ද? මහණෙනි, මෙහිලා භික්ෂුව පංච උපාදානස්කන්ධයන් පිළිබඳ ව හටගැනීම ත්, නැතිවීම ත් නුවණින් දකිමින් වාසය කරයි. එනම් රූපය යනු මෙය යි. රූපයෙහි හටගැනීම යනු මෙය යි. රූපය නැති වී යාම යනු මෙය යි. විඳීම යනු මෙය යි. විඳීමෙහි හටගැනීම යනු මෙය යි. විඳීම නැති වී යාම යනු මෙය යි. සංඥාව යනු මෙය යි. සංඥාවෙහි හටගැනීම යනු මෙය යි. සංඥාව නැති වී යාම යනු මෙය යි. සංස්කාර යනු මෙය යි. සංස්කාරයන්හි හටගැනීම යනු මෙය යි. සංස්කාරයන් නැති වී යාම යනු මෙය යි. විඤ්ඤාණය යනු මෙය යි. විඤ්ඤාණයෙහි හටගැනීම යනු මෙය යි. විඤ්ඤාණය නැති වී යාම යනු මෙය යි වශයෙනි. එමෙන්ම අෂ්ට විමෝක්ෂයන් කයෙන් ස්පර්ශ කොට නොවසන්නේ වෙයි. මහණෙනි, මෙසේ මේ පුද්ගල තෙමේ ශ්‍රමණ පුණ්ඩරීක වූයේ වෙයි.
කථඤ්ච භික්ඛවේ පුග්ගලෝ සමණපදුමෝ හෝති? ඉධ භික්ඛවේ භික්ඛු පඤ්චසුපාදානක්ඛන්ධේසු උදයබ්බයානුපස්සී විහරති: ඉති රූපං, ඉති රූපස්ස සමුදයෝ, ඉති රූපස්ස අත්ථගමෝ. ඉති වේදනා ....(පෙ).... ඉති සඤ්ඤා ....(පෙ).... ඉති සංඛාරා ....(පෙ).... ඉති විඤ්ඤාණං, ඉති විඤ්ඤාණස්ස සමුදයෝ, ඉති විඤ්ඤාණස්ස අත්ථගමෝති. අට්ඨ ච විමොක්ඛේ කායේන ඵස්සිත්වා විහරති. ඒවං ඛෝ භික්ඛවේ පුග්ගලෝ සමණපදුමෝ හෝති.
3. මහණෙනි, පුද්ගලයෙක් ශ්‍රමණ පදුම වන්නේ කෙසේ ද? මහණෙනි, මෙහිලා භික්ෂුව පංච උපාදානස්කන්ධයන් පිළිබඳ ව හටගැනීම ත්, නැතිවීම ත් නුවණින් දකිමින් වාසය කරයි. එනම් රූපය යනු මෙය යි. රූපයෙහි හටගැනීම යනු මෙය යි. රූපය නැති වී යාම යනු මෙය යි. විඳීම යනු මෙය යි. ….(පෙ)…. සංඥාව යනු මෙය යි. ….(පෙ)…. සංස්කාර යනු මෙය යි. ….(පෙ)…. විඤ්ඤාණය යනු මෙය යි. විඤ්ඤාණයෙහි හටගැනීම යනු මෙය යි. විඤ්ඤාණය නැති වී යාම යනු මෙය යි වශයෙනි. එමෙන් ම අෂ්ට විමෝක්ෂයන් කයෙන් ස්පර්ශ කොට වසන්නේ වෙයි. මහණෙනි, මේ පුද්ගල තෙමේ ශ්‍රමණ පදුම වූයේ වෙයි.
කථඤ්ච භික්ඛවේ පුග්ගලෝ සමණේසු සමණසුඛුමාලෝ හෝති? ඉධ භික්ඛවේ භික්ඛු යාචිතෝව බහුලං චීවරං පරිභුඤ්ජති, අප්පං අයාචිතෝ ....(පෙ).... යං හි තං භික්ඛවේ සම්මා වදමානෝ වදෙය්‍ය ‘සමණේසු සමණසුඛුමාලෝ’ති. මමේව තං භික්ඛවේ සම්මා වදමානෝ වදෙය්‍ය ‘සමණේසු සමණසුඛුමාලෝ’ති.
4. මහණෙනි, පුද්ගලයෙක් ශ්‍රමණයන් අතර ශ්‍රමණ සුකුමාල වන්නේ කෙසේ ද? මහණෙනි, මෙහිලා භික්ෂුව දායකයන් විසින් යළි යළි ඉල්ලා සිටින ලද්දේ ම බොහෝ සිවුරු පරිහරණය කරයි. ඉල්ලා නොසිටින ලද්දේ නම් අල්ප වශයෙනි. ….(පෙ)…. මහණෙනි, ශ්‍රමණයන් අතර ශ්‍රමණ සුකුමාල යැයි යමෙකු අරභයා මැනැවින් පවසන්නේ නම් මහණෙනි, ශ්‍රමණයන් අතර ශ්‍රමණ සුකුමාල යැයි මැනැවින් පැවසිය යුත්තේ මා උදෙසා ම ය.
ඉමේ ඛෝ භික්ඛවේ චත්තාරෝ පුග්ගලා සන්තෝ සංවිජ්ජමානා ලෝකස්මින්ති.
මහණෙනි, මේ පුද්ගලයෝ සතර දෙනා ලෝකයේ විද්‍යමාන ව සිටිති.
සාදු! සාදු!! සාදු!!!
සමණමචල – ඛන්ධ සූත්‍රය නිමා විය.
මචලවග්ගෝ චතුත්ථෝ.
සිව්වෙනි මචල වර්ගය අවසන් විය.
තස්සුද්දානං:
එහි පිළිවෙල උද්දානයයි :
පාණාතිපාතෝ ච මුසා අවණ්ණකෝධතමෝනතා,
පුත්තෝ සඤ්ඤෝජනං චේව දිට්ඨිඛන්ධේන තේ දසාති
පාණාතිපාතී සූත්‍රය, මුසාවාදී සූත්‍රය, වණ්ණ සූත්‍රය, කෝධ සූත්‍රය, තමෝතම පරායන සූත්‍රය, ඕනත සූත්‍රය, පුත්ත සූත්‍රය, සංයෝජන සූත්‍රය, දිට්ඨි සූත්‍රය සහ ඛන්ධ සූත්‍රය වශයෙන් මෙහි සූත්‍ර දශයෙකි.
