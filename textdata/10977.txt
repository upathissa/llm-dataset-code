අංගුත්තර නිකාය
අට්ඨක නිපාතෝ
8.1.2.1. වේරඤ්ජ සුත්තං
8.1.2.1. වේරඤ්ජ බ්‍රාහ්මණයාට වදාළ දෙසුම
ඒවං මේ සුතං ඒකං සමයං භගවා වේරඤ්ජායං විහරති නලේරුපුචිමන්ද මූලේ අථ ඛෝ වේරඤ්ජෝ බ්‍රාහ්මණෝ යේන භගවා තේනුපසංකමි, උපසංකමිත්වා භගවතා සද්ධිං සම්මෝදි. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි, ඒකමන්තං නිසින්නෝ ඛෝ වේරඤ්ජෝ බ්‍රාහ්මණෝ භගවන්තං ඒතදවෝච:
මා විසින් මෙසේ අසන ලදී. එක් සමයක භාග්‍යවතුන් වහන්සේ වේරඤ්ජාවෙහි නලේරු නම් කොහොඹ රුක් සෙවණෙහි වැඩවසන සේක. එකල්හී වේරඤ්ජ බ්‍රාහ්මණයා භාග්‍යවතුන් වහන්සේ වෙත පැමිණියේ ය. පැමිණ භාග්‍යවතුන් වහන්සේ සමඟ සතුටු වූයේ ය. සතුටු විය යුතු පිළිසඳර කතා බහ නිමවා එකත්පස් ව හිඳගත්තේ ය. එකත්පස් ව හුන් වේරඤ්ජ බ්‍රාහ්මණයා භාග්‍යවතුන් වහන්සේට මෙය සැළ කළේ ය.
සුතං මේතං භෝ ගෝතම, න සමණෝ ගෝතමෝ බ්‍රාහ්මණේ ජිණ්ණේ වුද්ධේ මහල්ලකේ අද්ධගතේ වයෝඅනුප්පත්තේ අභිවාදේති වා පච්චුට්ඨේති වා ආසනේන වා නිමන්තේතීති තයිදං භෝ ගෝතම, තථේව, නහි භවං ගෝතමෝ බ්‍රාහ්මණේ ජිණ්ණේ වුද්ධේ මහල්ලකේ අද්ධගතේ වයෝඅනුප්පත්තේ අභිවාදේති වා පච්චුට්ඨේති වා ආසනේන වා නිමන්තේති, තයිදං භෝ ගෝතම න සම්පන්නමේවාති.
“භවත් ගෞතමයෙනි, ශ්‍රමණ ගෞතම තෙමේ ජරා ජීර්ණ වූ, වයෝවෘද්ධ වූ, මහළු වූ, බොහෝ වයසට ගිය බ්‍රාහ්මණයන්ට වැඳීමක් හෝ දැක නැගී සිටීමක් හෝ අසුනකින් පැවරීමක් හෝ නොකරයි කියා මවිසින් අසන ලද්දේ ය. භවත් ගෞතමයෙනි, එය සැබෑවක් නොවැ. භවත් ගෞතමයෝ ජරා ජීර්ණ වූ, වයෝවෘද්ධ වූ, මහළු වූ, බොහෝ වයසට ගිය බ්‍රාහ්මණයන්ට නොවඳිති. දැක නැගී නොසිටිති. අසුනෙන් නොපවරති. භවත් ගෞතමයෙනි, මෙකරුණ හොඳ දෙයක් නම් නොවෙයි.”
නාහං තං බ්‍රාහ්මණ, පස්සාමි සදේවකේ ලෝකේ සමාරකේ සබ්‍රහ්මකේ සස්සමණබ්‍රාහ්මණියා පජාය සදේවමනුස්සාය යමහං අභිවාදෙය්‍යං වා පච්චුට්ඨෙය්‍යං වා ආසනේන වා නිමන්තෙය්‍යං. යං හි බ්‍රාහ්මණ, තථාගතෝ අභිවාදෙය්‍ය වා පච්චුට්ඨෙය්‍ය වා ආසනේන වා නිමන්තෙය්‍ය මුද්ධාපි තස්ස විපතෙය්‍යාති.
“බ්‍රාහ්මණය, මම යමෙකුට වඳින්නෙම් ද, දැක හුනස්නෙන් නැගිටිම් ද, අසුනෙන් පවරන්නෙම් ද, එබඳු කෙනෙකු දෙවියන් සහිත වූ, මරුන් සහිත වූ, බඹුන් සහිත වූ, ශ්‍රමණ බ්‍රාහ්මණයන් සහිත වූ, දෙව් මිනිස් ප්‍රජාවෙන් යුතු ලෝකයෙහි මම නොදකිමි. බ්‍රාහ්මණය, තථාගත තෙමේ යමෙකුට වඳියි නම්, දැක හුනස්නෙන් නැගිටියි නම්, අසුනෙන් පවරයි නම්, ඔහුගේ හිස ගිලිහී වැටෙනු ඇත.”
1. අරසරූපෝ භවං ගෝතමෝති.
1. “භවත් ගෞතමයෝ යහපත් පැවැත්මෙහි ඇති රස නොදන්නා අරසරූපයෙක් නොවැ.”
අත්ථි ඛ්වේස බ්‍රාහ්මණ, පරියායෝ යේන මං පරියායේන සම්මා වදමානෝ වදෙය්‍ය ‘අරසරූපෝ සමණෝ ගෝතමෝ’ ති. යේ තේ බ්‍රාහ්මණ, රූපරසා සද්දරසා ගන්ධරසා රසරසා පොට්ඨබ්බරසා තේ තථාගතස්ස පහීනා, උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා, අයං ඛෝ බ්‍රාහ්මණ පරියායෝ යේන මං පරියායේන සම්මාවදමානෝ වදෙය්‍ය අරසරූපෝ සමණෝ ගෝතමෝ’ති. නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ අරසරූපයෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, යම් ඒ රූප රස, ශබ්ද රස, ගන්ධ රස, රස රස, පහස රස ඇද්ද, ඒවා තථාගතයන්ට ප්‍රහීණ වී ඇත. මුලින් ම සිඳී ඇත. කරටිය සුන් තල් ගසක් මෙන් වී ඇත. අභාවයට පත් වී ඇත. යළි කිසිදා නූපදින ස්වභාවයට පත් වී ඇත. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ අරසරූපයෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.”
2. නිබ්භෝගෝ භවං ගෝතමෝති.
2. “භවත් ගෞතමයෝ හැමෝ ම එක් ව සමගි ව අනුභව නොකරන නිබ්භෝගයෙක් නොවැ.”
අත්ථි ඛ්වේස බ්‍රාහ්මණ, පරියායෝ, යේන මං පරියායේන සම්මා වදමානෝ වදෙය්‍ය - නිබ්භෝගෝ සමණෝ ගෝතමෝ’ති. යේ තේ බ්‍රාහ්මණ, රූපභෝගා සද්දභෝගා ගන්ධභෝගා රසභෝගා පොට්ඨබ්බභෝගා තේ තථාගතස්ස පහීනා උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා, අයං ඛෝ බ්‍රාහ්මණ පරියායෝ යේන පරියායේන සම්මා වදමානෝ වදෙය්‍ය නිබ්භෝගෝ සමණෝ ගෝතමෝති, නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ නිබ්භෝගයෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, යම් ඒ රූප භෝග, ශබ්ද භෝග, ගන්ධ භෝග, රස භෝග, පහස භෝග ඇද්ද, ඒවා තථාගතයන්ට ප්‍රහීණ වී ඇත. මුලින් ම සිඳී ඇත. කරටිය සුන් තල් ගසක් මෙන් වී ඇත. අභාවයට පත් වී ඇත. යළි කිසිදා නූපදින ස්වභාවයට පත් වී ඇත. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ නිබ්භෝගයෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.”
3. අකිරියවාදෝ භවං ගෝතමෝති.
3. “භවත් ගෞතමයෝ කුල සිරිත් නොතකන අකිරියවාදියෙක් නොවැ.”
අත්ථි ඛ්වේස බ්‍රාහ්මණ, පරියායෝ, යේන මං පරියායේන සම්මා වදමානෝ වදෙය්‍ය, අකිරියවාදෝ සමණෝ ගෝතමෝ’ ති. අහං හි බ්‍රාහ්මණ, අකිරියං වදාමි කායදුච්චරිතස්ස වචීදුච්චරිතස්ස මනෝදුච්චරිතස්ස, අනේකවිහිතානං පාපකානං අකුසලානං ධම්මානං අකිරියං වදාමි. අයං ඛෝ බ්‍රාහ්මණ, පරියායෝ යේන මං පරියායේන සම්මා වදමානෝ වදෙය්‍ය අකිරියවාදෝ සමණෝ ගෝතමෝති. නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ අකිරියවාදියෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, මම ත් නොකිරීමක් ගැන කියමි. එනම් කාය දුෂ්චරිතය ත්, වචී දුෂ්චරිතය ත්, මනෝ දුෂ්චරිතය ත් නොකිරීම යි. අනේක වූ පාපී අකුසල් දහම් නොකිරීම ගැන කියමි. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ අකිරියවාදියෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.”
4. උච්ඡේදවාදෝ භවං ගෝතමෝති.
4. “භවත් ගෞතමයෝ පැවැත්ම නැසීම ගැන කියන උච්ඡේදවාදියෙක් නොවැ.”
අත්ථි ඛ්වේස බ්‍රාහ්මණ, පරියායෝ යේන මං පරියායේන සම්මා වදමානෝ වදෙය්‍ය උච්ඡේදවාදෝ සමණෝ ගෝතමෝ’ ති. අහං හි බ්‍රාහ්මණ, උච්ඡේදං වදාමි රාගස්ස දෝසස්ස මෝහස්ස, අනේකවිහිතානං පාපකානං අකුසලානං ධම්මානං උච්ඡේදං වදාමි. අයං ඛෝ බ්‍රාහ්මණ, පරියායෝ, යේන මං පරියායේන සම්මා වදමානෝ වදෙය්‍ය උච්ඡේදවාදෝ සමණෝ ගෝතමෝ’ ති, නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ උච්ඡේදවාදියෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, මම ත් උච්ඡේදයක් ගැන කියමි. එනම් රාගයේ ත්, ද්වේෂයේ ත්, මෝහයේ ත්, අනේක වූ පාපී අකුසල ධර්මයන්ගේ ත් සම්පූර්ණ විනාශය ගැන කියමි. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ උච්ඡේදවාදියෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.”
ජේගුච්ඡි භවං ගෝතමෝති,
5. “භවත් ගෞතමයෝ කුල සිරිත් පිළිකුල් කරන ජේගුච්ඡියෙක් නොවැ.”
අත්ථි ඛ්වේස බ්‍රාහ්මණ, පරියායෝ, යේන මං පරියායේන සම්මා වදමානෝ වදෙය්‍ය ‘ජේගුච්ඡී සමණෝ ගෝතමෝ’ති, අහං හි බ්‍රාහ්මණ, ජිගුච්ඡාමි කායදුච්චරිතේන වචීදුච්චරිතේන මනෝදුච්චරිතේන, අනේකවිහිතානං පාපකානං අකුසලානං ධම්මානං සමාපත්තියා ජිගුච්ඡාමි, අයං ඛෝ බ්‍රාහ්මණ, පරියායෝ යේන මං පරියායේන සම්මා වදමානෝ වදෙය්‍ය, ‘ජේගුච්ඡී සමණෝ ගෝතමෝ’ති, නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ ජේගුච්ඡියෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, මම ත් පිළිකුල් කිරීමක් කරමි. එනම් කාය දුෂ්චරිතය ත්, වචී දුෂ්චරිතය ත්, මනෝ දුෂ්චරිතය ත් පිළිකුල් කරමි. අනේක වූ පාපී අකුසල් දහම් ඇතිකර ගැනීම පිළිකුල් කරමි. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ ජේගුච්ඡියෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.”
6. වේනයිකෝ භවං ගෝතමෝති,
6. “භවත් ගෞතමයෝ කුල සිරිත් නසන වේනයිකයෙක් නොවැ.”
අත්ථි ඛ්වේස බ්‍රාහ්මණ, පරියායෝ, යේන මං පරියායේන සම්මා වදමානෝ වදෙය්‍ය, ‘වේනයිකෝ සමණෝ ගෝතමෝ’ ති. අහං හි බ්‍රාහ්මණ, විනයාය ධම්මං දේසේමි රාගස්ස දෝසස්ස මෝහස්ස, අනේකවිහිතානං පාපකානං අකුසලානං ධම්මානං විනයාය ධම්මං දේසේමි. අයං ඛෝ බ්‍රාහ්මණ, පරියායෝ, යේන මං පරියායේන සම්මා වදමානෝ වදෙය්‍ය ‘වේනයිකෝ සමණෝ ගෝතමෝ’ ති, නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ වේනයිකයෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, මම ත් නැසීමක් ගැන දහම් දෙසමි. එනම් රාගය ත්, ද්වේෂය ත්, මෝහය ත් නැසීම පිණිස දහම් දෙසමි. අනේක වූ පාපී අකුසල් දහම් නැසීම පිණිස දහම් දෙසමි. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ වේනයිකයෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.”
7. තපස්සී භවං ගෝතමෝති.
7. “භවත් ගෞතමයෝ කුල සිරිත් නොදත් දිළිඳු තපස්සියෙක් නොවැ.”
අත්ථි ඛ්වේස බ්‍රාහ්මණ, පරියායෝ, යේන මං පරියායේන සම්මා වදමානෝ වදෙය්‍ය ‘තපස්සී සමණෝ ගෝතමෝ’ති, තපනීයාහං බ්‍රාහ්මණ, පාපකේ අකුසලේ ධම්මේ වදාමි කායදුච්චරිතං වචීදුච්චරිතං මනෝදුච්චරිතං, යස්ස ඛෝ බ්‍රාහ්මණ, තපනීයා පාපකා අකුසලා ධම්මා පහීනා උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා, තමහං තපස්සී’ති වදාමි, තථාගතස්ස ඛෝ බ්‍රාහ්මණ, තපනීයා පාපකා අකුසලා ධම්මා පහීනා උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා, අයං ඛෝ බ්‍රාහ්මණ, පරියායෝ යේන මං පරියායේන සම්මා වදමානෝ වදෙය්‍ය ‘තපස්සී සමණෝ ගෝතමෝ’ති, නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ තපස්සියෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, මම ත් කාය දුෂ්චරිතය, වචී දුෂ්චරිතය, මනෝ දුෂ්චරිතයෙන් යුතු පාපී අකුසල ධර්මයන් තැවිය යුතු යැයි කියමි. බ්‍රාහ්මණය, යමෙකුට තැවිය යුතු පාපී අකුසල් දහම් ඇද්ද, ඒවා ප්‍රහීණ වී ඇත්නම්, මුලින් ම සිඳී ඇත්නම්, කරටිය සුන් තල් ගසක් මෙන් වී ඇත්නම්, අභාවයට පත් වී ඇත්නම්, යළි කිසිදා නූපදින ස්වභාවයට පත් වී ඇත්නම්, මම ඔහුට තපස්සී යැයි කියමි. බ්‍රාහ්මණය, තථාගතයන් හට තැවිය යුතු පාපී අකුසල් දහම් ප්‍රහීණ වී ඇත්තේ ය. මුලින් ම සිඳී ඇත්තේ ය. කරටිය සුන් තල් ගසක් මෙන් වී ඇත්තේ ය. අභාවයට පත් වී ඇත්තේ ය. යළි කිසිදා නූපදින ස්වභාවයට පත් වී ඇත්තේ ය. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ තපස්සියෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.”
8. අපගබ්භෝ භවං ගෝතමෝති.
8. “භවත් ගෞතමයෝ කුල සිරිත් නොකරන හෙයින් හීන කුලයක උපදින සුළු වූ අපගබ්භයෙක් නොවැ.”
අත්ථි ඛ්වේස බ්‍රාහ්මණ, පරියායේ, යේන මං පරියායේන සම්මා වදමානෝ වදෙය්‍ය, ‘අපගබ්භෝ සමණෝ ගෝතමෝ’ති. යස්ස ඛෝ බ්‍රාහ්මණ, ආයතිං ගබ්භසෙය්‍යා පුනබ්භවාභිනිබ්බත්ති පහීනා උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා, තමහං අපගබ්භෝති වදාමි තථාගතස්ස ඛෝ බ්‍රාහ්මණ, ආයතිං ගබ්භසෙය්‍යා පුනබ්භවාභිනිබ්බත්ති පහීනා උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා, අයං ඛෝ බ්‍රාහ්මණ පරියායෝ යේන මං පරියායේන, සම්මා වදමානෝ වදෙය්‍ය ‘අපගබ්භෝ සමණෝ ගෝතමෝ’ ති නෝ ච ඛෝ යං ත්වං සන්ධාය වදේසි.
“බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ අපගබ්භයෙක් ය’ කියා කිව හැකි ක්‍රමයක් ඇත්තේ ය. බ්‍රාහ්මණය, යමෙකුට නැවත මව්කුසක නිදන, පුනර්භවයක උපතක් ඇද්ද, එය ප්‍රහීණ වී ඇත්නම්, මුලින් ම සිඳී ඇත්නම්, කරටිය සුන් තල් ගසක් මෙන් වී ඇත්නම්, අභාවයට පත් වී ඇත්නම්, යළි කිසිදා නූපදින ස්වභාවයට පත් වී ඇත්නම්, මම ඔහුට අපගබ්භ යැයි කියමි. බ්‍රාහ්මණය තථාගතයන් හට මත්තෙහි මව්කුසක නිදන, පුනර්භවයෙහි ලබන උපත ප්‍රහීණ වී ඇත්තේ ය. මුලින් ම සිඳී ඇත්තේ ය. කරටිය සුන් තල් ගසක් මෙන් වී ඇත්තේ ය. අභාවයට පත් වී ඇත්තේ ය. යළි කිසිදා නූපදින ස්වභාවයට පත් වී ඇත්තේ ය. බ්‍රාහ්මණය, යම් ක්‍රමයකින් මනාකොට කිව යුතු නම් ‘ශ්‍රමණ ගෞතම තෙමේ අපගබ්භයෙක් ය’ කියා කිව හැක්කේ ඔය ක්‍රමයට ය. යමක් අරභයා ඔබ පැවසුවේ නම් එය නොවෙයි.
සෙය්‍යථාපි බ්‍රාහ්මණ, කුක්කුටියා අණ්ඩානි අට්ඨ වා දස වා ද්වාදස වා, තානස්සු කුක්කුටියා සම්මා අධිසයිතානි සම්මා පරිසේදිතානි සම්මා පරිභාවිතානි, යෝ නු ඛෝ තේසං කුක්කුටච්ඡාපකානං පඨමතරං පාදනඛසිඛාය වා මුඛතුණ්ඩකේන වා අණ්ඩකෝසං පදාලෙත්වා සොත්ථිනා අභිනිබ්භිජ්ජෙය්‍ය, කින්ති ස්වාස්ස වචනීයෝ ජෙට්ඨෝ වා කණිට්ඨෝ වාති?
බ්‍රාහ්මණය, එය මෙබඳු දෙයකි. කිකිළියකට බිත්තර අටක් හෝ දහයක් හෝ දොළොසක් හෝ තිබෙයි. ඒ කිකිළිය විසින් බිජුවට මැනැවින් රකියි නම්, මැනැවින් උණුසුම් කරයි නම්, මැනැවින් අදාළ කරුණු කරයි නම්, ඒ කුකුළු පැටව් අතුරෙහි යමෙක් පළමුවෙන් තම පා නියතුඩින් හෝ මුවතුඩින් හෝ ඒ බිත්තර කටුව පළාගෙන සුවසේ නික්මෙයි ද, ඔහුට ජ්‍යෙෂ්ඨ යැයි කියා හෝ කණිෂ්ඨ යැයි කියා හෝ යන මෙයින් කුමක් කිව යුතු වන්නේ ද?”
ජෙට්ඨෝතිස්ස භෝ ගෝතම, වචනීයෝ, සෝ හි තේසං ජෙට්ඨෝ හෝතී’ති.
“භවත් ගෞතමයෙනි, ඔහුට ජ්‍යෙෂ්ඨ යැයි කිව යුත්තේ ය. ඒ පිරිස අතර ඔහු ම ජ්‍යෙෂ්ඨයා ය.”
ඒවමේව ඛෝ අහං බ්‍රාහ්මණ, අවිජ්ජාගතාය පජාය අඬභුතාය, පරියෝනද්ධාය අවිජ්ජණ්ඩකෝසං පදාලෙත්වා ඒකෝව ලෝකේ අනුත්තරං සම්මාසම්බෝධිං අභිසම්බුද්ධෝ, අහං හි බ්‍රාහ්මණ ජෙට්ඨෝ සෙට්ඨෝ ලෝකස්ස.
“එසෙයින් ම බ්‍රාහ්මණය, මම අවිද්‍යාවෙහි සිටින, අවිද්‍යාව නම් වූ බිත්තරයෙහි උපන් අවිද්‍යාවෙන් වෙළී ගිය සත්ව ප්‍රජාව අතුරෙහි අවිද්‍යාව නම් වූ බිත්තර කටුව පළාගෙන තනිව ම ලෝකයෙහි අනුත්තර වූ සම්මා සම්බෝධියට පත්වුණෙමි. බ්‍රාහ්මණය, මම වනාහී ලෝකයෙහි ජ්‍යෙෂ්ඨ වෙමි. ශ්‍රේෂ්ඨ වෙමි.
ආරද්ධං ඛෝ පන මේ බ්‍රාහ්මණ, විරියං1 අහෝසි අසල්ලීනං උපට්ඨිතා පති අසම්මුට්ඨා.2 පස්සද්ධෝ කායෝ අසාරද්ධෝ; සමාහිතං චිත්තං ඒකග්ගං. සෝ ඛෝ අහං බ්‍රාහ්මණ, විවිච්චේව කාමේහි විවිච්ච අකුසලේහි ධම්මේහි සවිතක්කං සවිචාරං විවේකජං පීතිසුඛං පඨමං ඣානං උපසම්පජ්ජ විහරාමි.
බ්‍රාහ්මණය, මා විසින් පටන් ගත් වීරිය නොහැකිලී තිබුණේ ය. සිහිය මුළා නොවී එළඹ සිටියේ ය. කය පීඩා නැති ව සැහැල්ලුව තිබුණේ ය. සිත මැනැවින් තැන්පත් ව එකඟ ව තිබුණේ ය. බ්‍රාහ්මණය, ඒ මම කාමයන්ගෙන් වෙන් ව, අකුසල ධර්මයන්ගෙන් වෙන් ව, විතර්ක විචාර සහිත වූ විවේකයෙන් හටගත් ප්‍රීති සුඛය ඇති පළමුවෙනි ධ්‍යානය උපදවාගෙන වාසය කරමි.
විතක්කවිචාරානං වූපසමා අජ්ඣත්තං සම්පසාදනං චේතසෝ ඒකෝදිභාවං අවිතක්කං අවිචාරං සමාධිජං පීතිසුඛං දුතියං ඣානං උපසම්පජ්ජ විහරාමි.
විතර්ක විචාරයන් සංසිඳීමෙන් තමා තුළ පැහැදීම ඇති කරවන සිතේ එකඟ බවින් යුතුව විතර්ක විචාර රහිත වූ සමාධියෙන් හටගත් ප්‍රීති සැපය ඇති දෙවෙනි ධ්‍යානය උපදවාගෙන වාසය කරමි.
පීතියා ච විරාගා උපෙක්ඛකෝ ච විහරාමි. සතෝ ච සම්පජානෝ සුඛඤ්ච කායේන පටිසංවේදේමි, යං තං අරියා ආචික්ඛන්ති. ‘උපෙක්ඛකෝ සතිමා සුඛවිහාරී’ති තං තතියං ඣානං උපසම්පජ්ජ විහරාමි.
ප්‍රීතියට ද නොඇලීමෙන් සිහියෙන් හා නුවණින් යුතුව උපේක්ෂාවෙන් වසමි. කයෙන් සැපයක් ද විඳිමි. ආර්යයන් වහන්සේලා උපේක්ෂාවෙන් යුතුව, සිහියෙන් යුතුව ඇති සැප විහරණය යැයි යම් ධ්‍යානයකට කියන ලද්දේ ද, ඒ තුන්වෙනි ධ්‍යානය උපදවාගෙන වාසය කරමි.
සුඛස්ස ච පහානා දුක්ඛස්ස ච පහානා පුබ්බේව සෝමනස්සදෝමනස්සානං අත්ථංගමා අදුක්ඛමසුඛං උපෙක්ඛාසතිපාරිසුද්ධිං චතුත්ථං ඣානං උපසම්පජ්ජ විහරාමි.
සැපය ද ප්‍රහාණය කිරීමෙන්, දුක ද ප්‍රහාණය කිරීමෙන් කලින් ම සොම්නස් දොම්නස් ඉක්ම යෑමෙන් දුක් සැප රහිත වූ උපේක්ෂා සති පාරිශුද්ධියෙන් යුතු සතර වෙනි ධ්‍යානය උපදවාගෙන වාසය කරමි.
සෝ ඒවං සමාහිතේ චිත්තේ පරිසුද්ධේ පරියෝදාතේ අනංගණේ විගතූපක්කිලේසේ මුදුභූතේ කම්මනියේ ඨිතේ ආනෙඤ්ජප්පත්තේ පුබ්බේනිවාසානුස්සතිඤාණාය චිත්තං අභිනින්නාමේසිං.
සෝ අනේකවිහිතං පුබ්බේනිවාසං අනුස්සරාමි සෙය්‍යථීදං: ඒකම්පි ජාතිං ද්වේපි ජාතියෝ ....(පෙ).... ඉති සාකාරං සඋද්දේසං අනේකවිහිතං පුබ්බේනිවාසං අනුස්සරාමි. අයං ඛෝ මේ බ්‍රාහ්මණ, රත්තියා පඨමේ යාමේ පඨමා විජ්ජා අධිගතා අවිජ්ජා විහතා විජ්ජා උප්පන්නා තමෝ විහතෝ ආලෝකෝ උප්පන්නෝ යථා තං අප්පමත්තස්ස ආතාපිනෝ පහිතත්තස්ස විහරතෝ. අයං ඛෝ මේ බ්‍රාහ්මණ, පඨමා අභිනිබ්භිදා අහෝසි කුක්කුටච්ඡාපකස්සේව අණ්ඩකෝසම්හා.
ඒ මම මෙසේ සමාධිමත් සිතින් පිරිසිදු වූ, බබලන, උපක්ලේශ රහිත වූ, මෘදු වූ, කර්මණ්‍ය වූ, ස්ථිර භාවයට පත් වූ, නොසැලෙන ස්වභාවයෙන් යුතුව මේ සිත පවතින කල්හී පෙර විසූ කඳ පිළිවෙල දකිනා නුවණ පිණිස සිත යොමු කළෙමි. ඒ මම නොයෙක් අයුරින් පෙර විසූ කඳ පිළිවෙල සිහි කරමි. එනම්, එක් ජාතියක් ද, ජාති දෙකක් ද, ….(පෙ)…. මෙසේ කරුණු සහිත වූ, විස්තර සහිත වූ පෙර විසූ කඳ පිළිවෙල නොයෙක් අයුරින් සිහි කරමි. බ්‍රාහ්මණය, රාත්‍රියෙහි ප්‍රථම යාමයෙහි මා විසින් මේ පළමු විද්‍යාව ලබන ලද්දේ ය. අවිද්‍යාව නසන ලද්දේ ය. විද්‍යාව උපන්නේ ය. අවිද්‍යා අන්ධකාරය පහ ව ගියේ ය. ආලෝකය උපන්නේ ය. අප්‍රමාදී ව කෙලෙස් තවන වීරියෙන් යුතු ව කාය ජීවිත දෙකෙහි අපේක්ෂා නැති ව වාසය කරන යමෙකුට යමක් ලැබෙයි නම්, එය එසේ විය.
බ්‍රාහ්මණය, බිජුවටින් මෝරා එන කුකුල් පැටවෙකුගේ උපත පරිද්දෙන් මාගේ ද අවිද්‍යා බිජුවටින් සිඳ බිඳ එන මේ පළමු උපත සිදුවිය.
සෝ ඒවං සමාහිතේ චිත්තේ පරිසුද්ධේ පරියෝදාතේ අනංගණේ විගතූපක්කිලේසේ මුදුභූතේ කම්මනියේ ඨිතේ ආනෙඤ්ජප්පත්තේ සත්තානං චුතූපපාතඤාණාය චිත්තං අභිනින්නාමේසිං. සෝ දිබ්බේන චක්ඛුනා විසුද්ධේන අතික්කන්තමානුසකේන සත්තේ පස්සාමි චවමානේ උප්පජ්ජමානේ හීනේ පණීතේ සුවණ්ණේ දුබ්බණ්ණේ සුගතේ දුග්ගතේ යථාකම්මූපගේ සත්තේ පජානාමි ....(පෙ).... අයං ඛෝ මේ බ්‍රාහ්මණ, රත්තියා මජ්ඣිමේ යාමේ දුතියා විජ්ජා අධිගතා, අවිජ්ජා විහතා විජ්ජා උප්පන්නා තමෝ විහතෝ ආලෝකෝ උප්පන්නෝ යථා තං අප්පමත්තස්ස ආතාපිනෝ පහිතත්තස්ස විහරතෝ, අයං ඛෝ මේ බ්‍රාහ්මණ, දුතියා අභිනිබ්භිදා අහෝසි. කුක්කුටච්ඡාපකස්සේව අණ්ඩකෝසම්හා.
ඒ මම මෙසේ සමාධිමත් සිතින් පිරිසිදු වූ, බබලන, උපක්ලේශ රහිත වූ, මෘදු වූ, කර්මණ්‍ය වූ, ස්ථිර භාවයට පත් වූ, නොසැලෙන ස්වභාවයෙන් යුතුව මේ සිත පවතින කල්හී සත්වයන්ගේ චුතිය – උපත දකිනා නුවණ පිණිස සිත යොමු කළෙමි. ඒ මම මිනිස් ඇස ඉක්මවා ගිය දිවැසින් චුත වෙන උපදින සතුන් දකිමි. හීන වූ ත්, උසස් වූ ත්, වර්ණවත් වූ ත්, විරූපී වූ ත්, සුගතියෙහි ත්, දුගතියෙහි ත් කර්මානුරූප ව උපදින සතුන් දකිමි. ….(පෙ)…. බ්‍රාහ්මණය, රාත්‍රියෙහි මධ්‍යම යාමයෙහි මා විසින් මේ දෙවෙනි විද්‍යාව ලබන ලද්දේ ය. අවිද්‍යාව නසන ලද්දේ ය. විද්‍යාව උපන්නේ ය. අවිද්‍යා අන්ධකාරය පහ ව ගියේ ය. ආලෝකය උපන්නේ ය. අප්‍රමාදී ව කෙලෙස් තවන වීරියෙන් යුතු ව කාය ජීවිත දෙකෙහි අපේක්ෂා නැති ව වාසය කරන යමෙකුට යමක් ලැබෙයි නම්, එය එසේ විය.
බ්‍රාහ්මණය, බිජුවටින් මෝරා එන කුකුල් පැටවෙකුගේ උපත පරිද්දෙන් මාගේ ද අවිද්‍යා බිජුවටින් සිඳ බිඳ එන මේ දෙවෙනි උපත සිදුවිය.
සෝ ඒවං සමාහිතේ චිත්තේ පරිසුද්ධේ පරියෝදාතේ අනංගණේ විගතූපක්කිලේසේ මුදුභූතේ කම්මනියේ ඨිතේ ආනෙඤ්ජප්පත්තේ ආසවානං ඛයඤාණාය චිත්තං අභිනින්නාමේසිං, සෝ ඉදං දුක්ඛන්ති යථාභූතං අබ්භඤ්ඤාසිං. අයං දුක්ඛසමුදයෝති යථාභූතං අබ්භඤ්ඤාසිං. අයං දුක්ඛනිරෝධෝති යථාභූතං අබ්භඤ්ඤාසිං. අයං දුක්ඛනිරෝධගාමිනී පටිපදාති යථාභූතං අබ්භඤ්ඤාසිං.
ඉමේ ආසවාති යථාභූතං අබ්භඤ්ඤාසිං. අයං ආසවසමුදයෝති යථාභූතං අබ්භඤ්ඤාසිං. අයං ආසවනිරෝධෝති යථාභූතං අබ්භඤ්ඤාසිං, අයං ආසවනිරෝධගාමිනී පටිපදාති යථාභූතං අබ්භඤ්ඤාසිං.
ඒ මම මෙසේ සමාධිමත් සිතින් පිරිසිදු වූ, බබලන, උපක්ලේශ රහිත වූ, මෘදු වූ, කර්මණ්‍ය වූ, ස්ථිර භාවයට පත් වූ, නොසැලෙන ස්වභාවයෙන් යුතුව මේ සිත පවතින කල්හී ආශ්‍රවයන් ක්ෂය වීමේ නුවණ පිණිස සිත යොමු කළෙමි. ඒ මම මෙය දුකැයි ඒ අයුරින් ම අවබෝධ කළෙමි. මෙය දුකෙහි හටගැනීම යැයි ඒ අයුරින් ම අවබෝධ කළෙමි. මේ දුකෙහි නිරෝධය යැයි ඒ අයුරින්ම අවබෝධ කළෙමි. මේ දුක් නිරුද්ධ වන ප්‍රතිපදාව යැයි ඒ අයුරින්ම අවබෝධ කළෙමි. මේ ආශ්‍රවයන් යැයි ඒ අයුරින් ම අවබෝධ කළෙමි. මේ ආශ්‍රවයන්ගේ හටගැනීම යැයි ඒ අයුරින් ම අවබෝධ කළෙමි. මේ ආශ්‍රවයන්ගේ නිරුද්ධ වීම යැයි ඒ අයුරින් ම අවබෝධ කළෙමි. මේ ආශ්‍රවයන් නිරුද්ධ වන ප්‍රතිපදාව යැයි ඒ අයුරින් ම අවබෝධ කළෙමි.
තස්ස මේ ඒවං ජානතෝ ඒවං පස්සතෝ කාමාසවාපි චිත්තං විමුච්චිත්ථ, භවාසවාපි චිත්තං විමුච්චිත්ථ, දිට්ඨාසවාපි චිත්තං විමුච්චිත්ථ, අවිජ්ජාසවාපි චිත්තං විමුච්චිත්ථ. විමුත්තස්මිං විමුත්තමිති ඤාණං අහෝසි. ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායාති අබ්භඤ්ඤාසිං. අයං ඛෝ මේ බ්‍රාහ්මණ, රත්තියා පච්ඡිමේ යාමේ තතියා විජ්ජා අධිගතා, අවිජ්ජා විහතා, විජ්ජා උප්පන්නා, තමෝ විහතෝ ආලෝකෝ උප්පන්නෝ යථා තං අප්පමත්තස්ස ආතාපිනෝ පහිතත්තස්ස විහරතෝ. අයං ඛෝ මේ බ්‍රාහ්මණ, තතියා අභිනිබ්භිදා අහෝසි කුක්කුටච්ඡාපකස්සේව අණ්ඩකෝසම්භාති.
මෙසේ දන්නා වූ, මෙසේ දක්නා වූ ඒ මාගේ සිත කාමාශ්‍රවයෙනුත් නිදහස් වූයේ ය. භවාශ්‍රවයෙනුත් නිදහස් වූයේ ය. අවිද්‍යා ආශ්‍රවයෙනුත් නිදහස් වූයේ ය. නිදහස් වූ කල්හී නිදහස් වුණෙමි යි ඥානය ඇතිවූයේ ය. ඉපදීම ක්ෂය විය. බඹසර වාසය නිම වන ලදී. කළ යුත්ත කරන ලදී. මත්තෙහි මේ වෙනුවෙන් කළ යුතු කිසිවක් නැතැයි අවබෝධ වූයේ ය.
බ්‍රාහ්මණය, රාත්‍රියෙහි පශ්චිම යාමයෙහි මා විසින් තෙවෙනි විද්‍යාව ලබන ලද්දේ ය. අවිද්‍යාව නසන ලද්දේ ය. විද්‍යාව උපන්නේ ය. අවිද්‍යා අන්ධකාරය පහ ව ගියේ ය. ආලෝකය උපන්නේ ය. අප්‍රමාදී ව කෙලෙස් තවන වීරියෙන් යුතු ව කාය ජීවිත දෙකෙහි අපේක්ෂා නැති ව වාසය කරන යමෙකුට යමක් ලැබෙයි නම්, එය එසේ විය.
බ්‍රාහ්මණය, බිජුවටින් මෝරා එන කුකුල් පැටවෙකුගේ උපත පරිද්දෙන් මාගේ ද අවිද්‍යා බිජුවටින් සිඳ බිඳ එන මේ තෙවෙනි උපත සිදුවිය.
ඒවං වුත්තේ වේරඤ්ජෝ බ්‍රාහ්මණෝ භගවන්තං ඒතදවෝච: ජෙට්ඨෝ භවං ගෝතමෝ, සෙට්ඨෝ භවං ගෝතමෝ, අභික්කන්තං භෝ ගෝතම, අභික්කන්තං භෝ ගෝතම ....(පෙ).... උපාසකං මං භවං ගෝතමෝ ධාරේතු අජ්ජතග්ගේ පාණුපේතං සරණං ගතන්ති.
මෙසේ වදාළ කල්හී වේරඤ්ජ බ්‍රාහ්මණයා භාග්‍යවතුන් වහන්සේට මෙය පැවසුවේ ය.
“භවත් ගෞතමයන් වහන්සේ ජ්‍යෙෂ්ඨ වන සේක. භවත් ගෞතමයන් වහන්සේ ශ්‍රේෂ්ඨ වන සේක. භවත් ගෞතමයන් වහන්ස, ඉතා මනහර ය. භවත් ගෞතමයන් වහන්ස, ඉතා මනහර ය. ….(පෙ)…. භවත් ගෞතමයන් වහන්සේ අද පටන් මා දිවිහිමියෙන් තෙරුවන් සරණ ගිය උපාසකයෙකු ලෙස පිළිගන්නා සේක්වා!”
සාදු! සාදු!! සාදු!!!
වේරඤ්ජ සූත්‍රය නිමා විය.
