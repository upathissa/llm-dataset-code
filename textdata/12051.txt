ඛුද්දක නිකාය
උදාන පාළි
5.7. රේවත සුත්තං
5.7. රේවත තෙරුන් අරභයා වදාළ උදානය
1. ඒවං මේ සුතං: ඒකං සමයං භගවා සාවත්ථියං විහරති, ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා කංඛාරේවතෝ භගවතෝ අවිදූරේ නිසින්නෝ හෝති පල්ලංකං ආභුජිත්වා උජුං කායං පණිධාය අත්තනෝ කංඛාවිතරණවිසුද්ධිං පච්චවෙක්ඛමානෝ. අද්දසා ඛෝ භගවා ආයස්මන්තං කංඛාරේවතං අවිදූරේ නිසින්නං පල්ලංකං ආභුජිත්වා උජුං කායං පණිධාය අත්තනෝ කංඛාවිතරණවිසුද්ධිං පච්චවෙක්ඛමානං.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ.ඒ වෙලාවේ ආයුෂ්මත් කංඛාරේවත තෙරුන් භාග්‍යවතුන් වහන්සේට නුදුරින් පළඟක් බැඳගෙන, කය ඍජු කරගෙන, තමන්ගේ සිත සියලු සැකවලින් නිදහස් වීමෙන් ලද පිරිසිදු බව නුවණින් දකිමින් වැඩසිටියා. ඒ වෙලාවේ භාග්‍යවතුන් වහන්සේ ආයුෂ්මත් කංඛාරේවත තෙරුන් තමන් වහන්සේට නුදුරින් පළඟක් බැඳගෙන, කය ඍජු කරගෙන, තමන්ගේ සිත සියලු සැකවලින් නිදහස් වීමෙන් ලද පිරිසිදු බව නුවණින් දකිමින් ඉන්න හැටි දැක වදාළා.
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
ඊට පස්සේ භාග්‍යවතුන් වහන්සේ මේ කරුණ දැනගෙන, ඒ වෙලාවේ මේ උදානය වදාළා.
“යා කාචි කංඛා ඉධ වා හුරං වා සකවේදියා වා පරවේදියා වා,
ඣායිනෝ තා පජහන්ති සබ්බා ආතාපිනෝ බ්‍රහ්මචරියං චරන්තා”ති
“මෙලොව ගැන හරි පරලොව ගැන හරි තියෙන යම්කිසි සැකයක් වෙයි නම්, තමන්ගේ දේ මුල් කරගෙන හරි, අනුන්ගේ දේ මුල් කරගෙන තියෙන යම් සැකයක් වෙයි නම්, කෙලෙස් නසා දැමීමෙහි යෙදුනු, අප්‍රමාදීව සසුන බඹසරෙහි යෙදෙන, ධ්‍යානයෙහි දක්ෂ වූ මුනිවරයා ඒ සියලු සැක අත්හැර දානවා.”
සාදු! සාදු!! සාදු!!!
