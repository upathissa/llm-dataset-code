අංගුත්තර නිකාය
පඤ්චක නිපාතෝ
5.1.2.1. තථාගත බල සුත්තං
5.1.2.1. තථාගතයන් වහන්සේගේ බලයන් ගැන වදාළ දෙසුම
(සාවත්ථිනිදානං:)
සැවැත් නුවර දී ය ……
 පුබ්බාහං භික්ඛවේ අනනුස්සුතේසු ධම්මේසු අභිඤ්ඤාවෝසානපාරමිප්පත්තෝ පටිජානාමි.
මහණෙනි, මම පෙර නොඇසූ විරූ චතුරාර්ය සත්‍ය ධර්මයන් පිළිබඳ ව විශිෂ්ට ඥානයෙන් ලත් අවබෝධයෙන් යුතු ව නිවන් මග සම්පූර්ණ කළ බවට, පාරමී ධර්මයන්හි මුදුන් පැමිණි බවට ප්‍රතිඥා දෙමි.
පඤ්චිමානි භික්ඛවේ තථාගතස්ස තථාගතබලානි යේහි බලේහි සමන්නාගතෝ තථාගතෝ ආසභං ඨානං පටිජානාති, පරිසාසු සීහනාදං නදති, බ්‍රහ්මචක්කං පවත්තේති.
මහණෙනි, යම් බලයකින් සමන්විත තථාගතයන් වහන්සේ ශ්‍රේෂ්ඨත්වය ප්‍රතිඥා දෙත් ද, පිරිස් මධ්‍යයෙහි සිංහනාද කරත් ද, බ්‍රහ්ම චක්‍රය නම් වූ ධර්ම චක්‍රය ප්‍රවර්තනය කරත් ද, තථාගතයන්ගේ මේ තථාගත බලයෝ පසකි. ඒ කවර පසක් ද යත්;
කතමානි පඤ්ච: සද්ධාබලං, හිරිබලං ඔත්තප්පබලං, විරියබලං, පඤ්ඤාබලං.
ශ්‍රද්ධා බලය ය, හිරි බලය ය, ඔත්තප්ප බලය ය, විරිය බලය ය, ප්‍රඥා බලය ය.
ඉමානි ඛෝ භික්ඛවේ පඤ්ච තථාගතස්ස තථාගතබලානි යේහි බලේහි සමන්නාගතෝ තථාගතෝ ආසභං ඨානං පටිජානාති, පරිසාසු සීහනාදං නදති, බ්‍රහ්මචක්කං පවත්තේතීති.
මහණෙනි, යම් බලයකින් සමන්විත තථාගතයන් වහන්සේ ශ්‍රේෂ්ඨත්වය ප්‍රතිඥා දෙත් ද, පිරිස් මධ්‍යයෙහි සිංහනාද කරත් ද, බ්‍රහ්ම චක්‍රය නම් වූ ධර්ම චක්‍රය ප්‍රවර්තනය කරත් ද, තථාගතයන්ගේ මේ තථාගත බලයෝ පස ය.
සාදු! සාදු!! සාදු!!!
තථාගත බල සූත්‍රය නිමා විය.
