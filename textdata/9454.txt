අංගුත්තර නිකාය
පඤ්චක නිපාතෝ
5.2.1.5. මාතාපුත්ත සුත්තං
5.2.1.5. මව හා පුතු ගැන වදාළ දෙසුම
ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සාවත්ථියං උභෝ මාතාපුත්තා වස්සාවාසං උපගමිංසු භික්ඛූ ච භික්ඛුණී ච.
එක් සමයක භාග්‍යවතුන් වහන්සේ සැවැත් නුවර ජේතවන නම් අනේපිඬු සිටුහුගේ ආරාමයෙහි වැඩවසන සේක. එසමයෙහි සැවැත් නුවර භික්ෂුවක් වූ පුත්‍රයා ත්, භික්ෂුණියක් වූ මෑණියනුත් වස් සමාදන් වූහ.
තේ අඤ්ඤමඤ්ඤස්ස අභිණ්හං දස්සනකාමා අහේසුං. මාතාපි පුත්තස්ස අභිණ්හං දස්සනකාමා අහෝසි. පුත්තෝ’පි මාතරං අභිණ්හං දස්සනකාමෝ අහෝසි. තේසං අභිණ්හං දස්සනා සංසග්ගෝ අහෝසි. සංසග්ගේ සති විස්සාසෝ අහෝසි. විස්සාසේ සති ඕතාරෝ අහෝසි. තේ ඕතිණ්ණචිත්තා සික්ඛං අපච්චක්ඛාය දුබ්බල්‍යං අනාවීකත්වා මේථුනං ධම්මං පතිසේවිංසු.
ඔවුහු එකිනෙකා නිතර දකින්නට කැමති ව සිටියහ. මව් ද නිතර පුතු දකින්නට කැමති ව සිටියා ය. පුත්‍රයා ද නිතර මව් දකින්නට කැමති ව සිටියේය. මොවුන්ගේ නිතර දැකීම හේතුවෙන් බැඳීමක් හටගත්තේ ය. බැඳීම හටගැනීම හේතුවෙන් විශ්වාසයක් ඇති වූයේ ය. විශ්වාසය ඇතිවීම හේතුවෙන් කාමරාගයෙහි සිත බැසගත්තේ ය. ඔවුහු කාමරාගයේ බැසගත් සිත් ඇති ව ශික්ෂාව ප්‍රතික්ෂේප නොකොට, ශික්ෂා ව රැකීමෙහි දුර්වල බව නොපවසා අඹුසැමියන් ලෙස හැසිරුණාහ.
අථ ඛෝ සම්බහුලා භික්ඛු යේන භගවා තේනුපසංකමිංසු. උපසංකමිත්වා භගවන්තං අභිවාදෙත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ භගවන්තං ඒතදවෝචුං: “ඉධ භන්තේ සාවත්ථියං උභෝ මාතා පුත්තා වස්සාවාසං උපගමිංසු භික්ඛු ච භික්ඛුණී ච. තේ අඤ්ඤමඤ්ඤස්ස අභිණ්හං දස්සනකාමා අහේසුං. මාතාපි පුත්තස්ස අභිණ්හං දස්සනකාමා අහෝසි. පුත්තෝපි මාතරං අභිණ්හං දස්සනකාමෝ අහෝසි. තේසං අභිණ්හං දස්සනා සංසග්ගෝ අහෝසි. සංසග්ගේ සති විස්සාසෝ අහෝසි. විස්සාසේ සති ඕතාරෝ අහෝසි. තේ ඕතිණ්ණචිත්තා සික්ඛං අපච්චක්ඛාය දුබ්බල්‍යං අනාවීකත්වා මේථුනං ධම්මං පතිසේවිංසූ”ති.
ඉක්බිති බොහෝ භික්ෂූහු භාග්‍යවතුන් වහන්සේ වෙත එළැඹියහ. එළැඹ භාග්‍යවතුන් වහන්සේට සකසා වන්දනා කොට එකත්පස් ව හිඳගත්හ. එකත්පස් ව හුන් ඒ භික්ෂූහු භාග්‍යවතුන් වහන්සේට මෙය සැළ කළහ.
“ස්වාමීනී, මෙහි සැවැත් නුවර භික්ෂුවක් වූ පුත්‍රයා ත්, භික්ෂුණියක් වූ මෑණියනුත් වස් සමාදන් වූහ. ඔවුහු එකිනෙකා නිතර දකින්නට කැමති ව සිටියහ. මව් ද නිතර පුතු දකින්නට කැමති ව සිටියා ය. පුත්‍රයා ද නිතර මව් දකින්නට කැමති ව සිටියේය. මොවුන්ගේ නිතර දැකීම හේතුවෙන් බැඳීමක් හටගත්තේ ය. බැඳීම හටගැනීම හේතුවෙන් විශ්වාසයක් ඇති වූයේ ය. විශ්වාසය ඇතිවීම හේතුවෙන් කාමරාගයෙහි සිත බැසගත්තේ ය. ඔවුහු කාමරාගයේ බැසගත් සිත් ඇති ව ශික්ෂාව ප්‍රතික්ෂේප නොකොට, ශික්ෂා ව රැකීමෙහි දුර්වල බව නොපවසා අඹුසැමියන් ලෙස හැසිරුණාහ.”
කින්නු සෝ භික්ඛවේ මෝඝපුරිසෝ මඤ්ඤති න මාතා පුත්තේ සාරජ්ජති පුත්තෝ වා පන මාතරී’ති.
“කිම? මහණෙනි, ඒ හිස් පුරුෂයා මව පුතා කෙරෙහි ත් රාගයෙන් නොඇලෙන බව හෝ පුතා මව කෙරෙහි රාගයෙන් නොඇලෙන බව හෝ නොහඟියි ද?
නාහං භික්ඛවේ අඤ්ඤං ඒකරූපම්පි සමනු පස්සාමි යං ඒවං රජනීයං ඒවං කමනීයං ඒවං මදනීයං ඒවං බන්ධනීයං ඒවං මුච්ඡනීයං ඒවං අන්තරායකරං අනුත්තරස්ස යෝගක්ඛේමස්ස අධිගමාය, යථයිදං භික්ඛවේ ඉත්ථිරූපං. ඉත්ථිරූපේ භික්ඛවේ සත්තා රත්තා ගථිතා ගිද්ධා මුච්ඡිතා අජ්ඣෝපන්නා. තේ දීඝරත්තං සෝචන්ති ඉත්ථිරූපවසානුගා.
මහණෙනි, යම් රූපයක් මෙබඳු වූ කෙලෙස් හටගන්නා සුළු වෙයි ද, මෙබඳු වූ කැමැත්ත හටගන්නා සුළු වෙයි ද, මෙබඳු වූ මත්වීමකට පැමිණෙන සුළු වෙයි ද, මෙබඳු වූ බැඳීමකට සිර වෙන සුළු වෙයි ද, මෙබඳු වූ මුසපත් බවකට පත්වෙන සුළු වෙයි ද, මෙබඳු වූ අනුත්තර වූ අරහත්වයට අන්තරායකර වෙයි ද, මහණෙනි, යම් මේ ස්ත්‍රී රූපය බඳු වෙනත් එක රූපයක් වත් මම නුවණැසින් නොදකිමි. මහණෙනි, ස්ත්‍රී රූපයෙහි ඇලුණු, එහි ගිජු වූ, එහි ගැලුණු, එහි මුසපත් වූ, එහි බැසගත් සත්වයෝ වෙත් ද, ඔවුහු ස්ත්‍රී රූපයෙහි වසඟයට පත් ව බොහෝ කල් ශෝක කරති.
නාහං භික්ඛවේ අඤ්ඤං ඒකසද්දම්පි ....(පෙ).... ඒකගන්ධම්පි ....(පෙ).... ඒකරසම්පි ....(පෙ).... ඒකඵොට්ඨබ්බම්පි සමනුපස්සාමි, යං ඒවං රජනීයං ඒවං කමනීයං ඒවං මදනීයං ඒවං බන්ධනීයං ඒවං මුච්ඡනීයං ඒවං අන්තරායකරං අනුත්තරස්ස යෝගක්ඛේමස්ස අධිගමාය, යථයිදං භික්ඛවේ ඉත්ථිඵොට්ඨබ්බෝ. ඉත්ථිපොට්ඨබ්බේ භික්ඛවේ සත්තා රත්තා ගිද්ධා ගථිතා මුච්ඡිතා අජ්ඣෝපන්නා. තේ දීඝරත්තං සෝචන්ති ඉත්ථිපොට්ඨබ්බවසානුගා.
මහණෙනි, යම් ශබ්දයක් ….(පෙ)…. යම් ගන්ධයක් ….(පෙ)…. යම් රසයක් ….(පෙ)…. යම් පහසක් මෙබඳු වූ කෙලෙස් හටගන්නා සුළු වෙයි ද, මෙබඳු වූ කැමැත්ත හටගන්නා සුළු වෙයි ද, මෙබඳු වූ මත්වීමකට පැමිණෙන සුළු වෙයි ද, මෙබඳු වූ බැඳීමකට සිර වෙන සුළු වෙයි ද, මෙබඳු වූ මුසපත් බවකට පත්වෙන සුළු වෙයි ද, මෙබඳු වූ අනුත්තර වූ අරහත්වයට අන්තරායකර වෙයි ද, මහණෙනි, යම් මේ ස්ත්‍රී පහස බඳු වෙනත් එක පහසක් වත් මම නුවණැසින් නොදකිමි. මහණෙනි, ස්ත්‍රී පහසෙහි ඇළුණු, එහි ගිජු වූ, එහි ගැළුණු, එහි මුසපත් වූ, එහි බැසගත් සත්වයෝ වෙත් ද, ඔවුහු ස්ත්‍රී පහසෙහි වසඟයට පත් ව බොහෝ කල් ශෝක කරති.
ඉත්ථි භික්ඛවේ ගච්ඡන්තී’පි පුරිසස්ස චිත්තං පරියාදාය තිට්ඨති. ඨිතා’පි නිසින්නා’පි සයානා’පි හසන්තී’පි භණන්තී’පි ගායන්තී’පි රෝදන්තී’පි උග්ඝානිතා’පි මතා’පි පුරිසස්ස චිත්තං පරියාදාය තිට්ඨති. යම්පි තං භික්ඛවේ සම්මා වදමානෝ වදෙය්‍ය සමන්නපාසෝ මාරස්සා’ති.
මහණෙනි, ස්ත්‍රිය ගමන් කරන්නී ද පුරුෂයාගේ සිත යටකොට සිටියි. ස්ත්‍රිය සිටගෙන සිටින්නී ද, වාඩිවී සිටින්නී ද, සැතැපී සිටින්නී ද, සිනහ සෙන්නී ද, තෙපලන්නී ද, ගයන්නී ද, හඬන්නී ද, මිය ගියා ද, ඉදිමී සිටින්නී ද, පුරුෂයාගේ සිත යටකොට සිටියි. මහණෙනි, යමක් අරභයා හාත්පසින් වටකරගත් මාරයාගේ මර උගුල යැයි මැනැවින් කිව යුත්තේ නම් එසේ කිව යුත්තේ ස්ත්‍රිය අරභයා ය.
(ගාථා)
සල්ලපේ අසිහත්ථේන පිසාචේනපි සල්ලපේ
ආසීවිසම්පි ආසීදේ යේන දට්ඨෝ න ජීවති
1. කඩුවක් අතින් ගත් කෙනෙකු හා ද කතා බස් කළාට කම් නැත. පිශාචයෙකු හා කතා බස් කළාට කම් නැත. යම් සර්පයෙකු විසින් දෂ්ට කරනු ලද්දේ ජීවත් නොවෙයි ද, එබඳු ඝෝර විෂ ඇති සර්පයෙකු හා ගැටුණ ද කම් නැත.
නත්වේව ඒකෝ ඒකාය මාතුගාමේන සල්ලපේ,
මුට්ඨස්සතිං තා බන්ධන්ති පෙක්ඛිතේන සිතේන ච
2. හුදෙකලාව තනිව ම ස්ත්‍රියක හා කතා නොකළ යුත්තේ ය. සිහි මුළා වූ තැනැත්තා විසින් ස්ත්‍රියගේ බැල්මෙන් ද, සිනහවෙන් ද බැඳී යන්නේ ය.
අථෝපි දුන්නිවත්ථේන මඤ්ජුනා භණිතේන ච
නේසෝ ජනෝ සුවාසීදෝ අපි උග්ඝානිතෝ මතෝ
3. එමෙන් ම නොමනා ලෙස හැඳ පැළඳ ගත් මිහිරි වදන් තෙපළන ඔවුහු ජනයා ව සිර කර ගනිති. මේ ස්ත්‍රීහු මිය ගිය නමුත්, ඉදිමුණු නමුත් ගැටෙන්නට නුසුදුසු ය.
පඤ්චකාමගුණා ඒතේ ඉත්ථිරූපස්මිං දිස්සරේ,
රූපා සද්දා රසා ගන්ධා ඵොට්ඨබ්බා ච මනෝරමා
4. මනෝරම්‍ය වූ රූප, ශබ්ද, ගන්ධ, රස, ස්පර්ශ යන පංච කාමගුණයන් ස්ත්‍රී රූපයෙහි දකින්නට ලැබේ.
තේසං කාමෝඝවුළ්හානං කාමේ අපරිජානතං,
කාලං ගතිං භවාභවං සංසාරස්මිං පුරක්ඛතා
5. කාමය නම් වූ බිහිසුණු සැඩ පහරින් ඇදගෙන යනු ලබන කාමයන්ගේ සැබෑ තතු නොදන්නා වූ ඔවුන්ගේ සංසාරයෙහි කාලය ද භවයෙන් භවය ඉපිද ඉපිද යාමට පෙරටු කොට ඇත්තාහ.
යේ ච කාමේ පරිඤ්ඤාය චරන්ති අකුතෝභයා,
තේ වේ පාරගතා ලෝකේ යේ පත්තා ආසවක්ඛය’න්ති
6. යම් කෙනෙක් කාමයන්ගේ සැබෑ තතු අවබෝධ කොට කිසි ලෙසකිනුත් බිය රහිත ව හැසිරෙත් ද, යම් කෙනෙක් ආශ්‍රවයන්ගේ ක්ෂය වීම නම් වූ අරහත්වයට පත්වූවාහු ද, ඔවුහු ඒකාන්තයෙන් ම ලෝකයෙන් එතෙර වූවාහු ය.
සාදු! සාදු!! සාදු!!!
මාතාපුත්ත සූත්‍රය නිමා විය.
