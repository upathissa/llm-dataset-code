ඛුද්දක නිකාය
උදාන පාළි
7.1. පඨම භද්දිය සුත්තං
7.1. ලකුණ්ඨක භද්දිය තෙරුන් අරභයා වදාළ පළමු උදානය
1. ඒවං මේ සුතං: ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ.
තේන ඛෝ පන සමයේන ආයස්මා සාරිපුත්තෝ ආයස්මන්තං ලකුණ්ඩකභද්දියං අනේකපරියායේන ධම්මියා කථාය සන්දස්සේති සමාදපේති සමුත්තේජේති සම්පහංසේති. අථ ඛෝ ආයස්මතෝ ලකුණ්ඩකභද්දියස්ස ආයස්මතා සාරිපුත්තේන අනේකපරියායේන ධම්මියා කථාය සන්දස්සියමානස්ස සමාදපියමානස්ස සමුත්තේජියමානස්ස සම්පහංසියමානස්ස අනුපාදාය ආසවේහි චිත්තං විමුච්චි. අද්දසා ඛෝ භගවා ආයස්මන්තං ලකුණ්ඩකභද්දියං ආයස්මතා සාරිපුත්තේන අනේකපරියායේන ධම්මියා කථාය සන්දස්සියමානං සමාදපියමානං සමුත්තේජියමානං සම්පහංසියමානං අනුපාදාය ආසවේහි චිත්තං විමුඤ්චමානං.
ඒ කාලෙ ආයුෂ්මත් සාරිපුත්ත තෙරුන්, ආයුෂ්මත් ලකුණ්ඨක භද්දිය තෙරුන්ට ධර්ම කරුණු පෙන්වා දෙනවා. සමාදන් කරවනවා. උනන්දුව ඇති කරවනවා. සිතේ සදහම් සුවය ඇති කරවනවා. ඉතින් ආයුෂ්මත් සාරිපුත්ත තෙරුන් ඔය විදිහට නොයෙක් අයුරින් දහම් කතාව කරද්දී, සමාදන් කරවද්දී, උනන්දුව ඇති කරද්දී, සදහම් සුවය ඇති කරවද්දී ආයුෂ්මත් ලකුණ්ඨක භද්දිය තෙරුන්ගේ සිත උපාදාන රහිතව ආශ්‍රවයන්ගෙන් නිදහස් වුනා. ඔය විදිහට ආයුෂ්මත් සාරිපුත්ත තෙරණුවෝ නොයෙක් අයුරින් දහම් කතාව කරද්දී, සමාදන් කරවද්දී, උනන්දුව ඇතිකරවද්දී, සදහම් සුව ඇතිකරවද්දී, ආයුෂ්මත් ලකුණ්ඨක භද්දිය තෙරුන්ගේ සිත උපාදාන රහිතව ආශ්‍රවයන්ගෙන් නිදහස් වෙලා යන ආකාරය භාග්‍යවතුන් වහන්සේට දැකගන්නට ලැබුණා.
2. අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
ඊට පස්සේ භාග්‍යවතුන් වහන්සේ මේ කරුණ දැනගෙන, ඒ වෙලාවේ මේ උදානය වදාළා.
“උද්ධං අධෝ සබ්බධි විප්පමුත්තෝ අයමහමස්මීති අනානුපස්සී,
ඒවං විමුත්තෝ උදතාරි ඕඝං, අතිණ්ණපුබ්බං අපුනබ්භවායා”ති
“උද්ධම්භාගිය සංයෝජනත්, ඕරම්භාගිය සංයෝජනත් කියන මේ හැම බන්ධනයකින්ම නිදහස් වෙච්ච කෙනා, ‘මේ මම’ කියලා කිසි දෙයක් දකින්නේ නෑ. ඒ විදිහටයි රහත් භික්ෂුව සසර සැඩ පහරින් එතෙර වුනේ. ආයෙත් භවයක් හට නොගැනීම පිණිසමයි මීට කලින් එතෙර නොවූ සංසාරයෙන් එතෙර වුනේ.”
සාදු! සාදු!! සාදු!!!
