ඛුද්දක නිකාය
සුත්ත නිපාතෝ
18. පාරායනානුගීතිගාථා
18. පාරායනානුගීතිගාථා
1136.පාරායනමනුගායිස්සං (ඉච්චායස්මා පිංගියෝ)
යථාද්දක්ඛි තථා අක්ඛාසි
විමලෝ භූරිමේධසෝ
නික්කාමෝ නිබ්බනෝ නාගෝ
කිස්ස හේතු මුසා භණේ
(පිංගිය)
පාරායන ගාථාවන් - අනුව ගයන්නෙමි දැන් මම
බුදු සමිඳුන් මේ සදහම් - දුටුවේ යම් අයුරකින්ද
ඒ අයුරින් අප හට එය - හොඳින් කියා දුන්න සේක
නිමල විපුල නුවණින් යුතු - කාමරහිත නිවුන සිතැති
ලෝකනාථ මුනිඳාණන් - මොන කාරණයක් උදෙසා
මුසා බසක් පවසන්ටද?

1137.පහීන මල මෝහස්ස - මානමක්ඛප්පහායිනෝ
හන්දාහං කිත්තයිස්සාමි - ගිරං වණ්ණූපසංහිතං
මලකඩ මෝහය නසමින් - ගුණමකු මානය වැනසූ
බුදුසමිඳුන්ගේ ගුණ ගඟ - ලොවට හඬ නගා පවසමි

1138.තමෝනුදෝ බුද්ධෝ සමන්තචක්ඛු
ලෝකන්තගු සබ්බභවාතිවත්තෝ
අනාසවෝ සබ්බදුක්ඛප්පහීනෝ
සච්චව්හයෝ බ්‍රහ්මේ උපාසිතෝ මේ
පින්වත් බාවරි බමුණනි,
අවිදු අඳුර වනසාලූ - හැම දෙය දකිනා නුවණැති
තුන් ලොවේම මුදුනට පත් - හැම භවයෙන් පිට පැනගත්
මතුවෙන්නට කෙලෙසුන් නැති - සියළුම දුක් වනසා ඇති
සත්‍ය තුළට පැමිණි උතුම් - ඒ සම්බුදු සමිඳාණන්
ඇසුරු කරන්නට මා හට - අනේ! තිබුණි වාසනාව

1139.ද්විජෝ යථා කුබ්බනකං පහාය
බහුප්ඵලං කානනං ආවසෙය්‍ය
ඒවංපහං අප්පදස්සේ පහාය
මහෝදධිං හංසරිවජ්ඣපත්තෝ
පොඩි වනගොමු අතහරිනා - කුරුළු පැටිත්තෙකු විලසේ
බොහො දළු මල් ඵල දරනා - මහවනයට පැමිණුන සේ
ඒ අයුරින් මා මේ ගැන - පොඩි දැනුමැ’ති පිරිස අතැ’ර
මහා ජලාශයට බැස්ස - හංසරාජයෙක් විලසින්
ගියෙමි උතුම් සමිඳුන් වෙත

1140.යේ මේ පුබ්බේ ව්‍යාකංසු
හුරං ගෝතමසාසනා
ඉච්චාසි ඉති භවිස්සති
සබ්බන්තං ඉතිහීතිහං
සබ්බන්තං තක්කවඩ්ඪනං
කළින් මුණ ගැසුන උදවිය - කීවේ නම් මට දහමක්
ගෞතම සසුනෙන් තොර වූ - දෙයක් ය මා දැනගත්තේ
“මෙහෙමයි එය වුණේ කියයි - මේ ලෙස වන්නේය කියයි”
එහෙත් ඔවුන්ගේ ඒ බණ - හරසුන් වචනයන් පමණි
එසේ කියන සියළු දෙනම - හදයි වාද විවාදයන්

1141.ඒකෝ තමනුදාසීනෝ - ජුතිමා සෝ පභංකරෝ
ගෝතමෝ භූරිපඤ්ඤාණෝ - ගෝතමෝ භූරිමේධසෝ
හුදෙකලාවෙ වසමින් හේ - දුරු කෙළේය අවිදු අඳුර
නුවණින් හැම තැන බැබලෙන- තුන් ලොවටම එළිය බෙදන
ඒ ගෞතමයාණෝ නම් - උතුම් පැණවතාණෝමය
ඒ ගෞතමයාණෝ නම් - මහා නැණවතාණෝමය

1142.යෝ මේ ධම්මමදේසේසි - සන්දිට්ඨිකමකාලිකං
තණ්හක්ඛයමනීතිකං - යස්ස නත්ථි උපමා ක්වචි
කාලයකට අයිති නොවන - මෙහි දිම අත් දකින්ට හැකි
සදහම් පවසාලූ මට - ලොවේ සිටීවිද කිසිවෙක්
ගෙවා දැමූ හැම තණ්හා - කෙලෙස් උවදුරුත් නැති කළ
ඒ බුදු සමිඳාණන් ගැන - පවසන්නට උපමා නැත

1143.කින්නු තම්හා විප්පවසසි - මුහුත්තම්පි පිංගිය
ගෝතමා භූරිපඤ්ඤාණා - ගෝතමා භූරිමේධසා
පින්වත් වූ පිංගිය ඔබ,
මොහොතක් හෝ එතුමන්ගෙන් - වෙන් වී කල්ගෙවන්නෙ කිම?
ඒ ගෞතමයාණෝ ලොව - උතුම් පැණවතාණෝ නම්
ඒ ගෞතමයාණෝ ලොව - මහා නැණවතාණෝ නම්

1144.යෝ තේ ධම්මමදේසේසි - සන්දිට්ඨිකමකාලිකං
තණ්හක්ඛයමනීතිකං - යස්ස නත්ථි උපමා ක්වචි
කාලයකට අයිති නොවන - මෙහි දිම අත් දකින්ට හැකි
සදහම් පැවසූවා නම් - ලොවේ සිටී නම් කෙනෙකුන්
ගෙවා දැමූ හැම තණ්හා - කෙලෙස් උවදුරුත් නැති කළ
ඒ බුදු සමිඳාණන් ගැන - කීමට උපමා නැති නම්,

1145.නාහං තම්හා විප්පවසාමි - මුහුත්තම්පි බ්‍රාහ්මණ
ගෝතමා භූරිපඤ්ඤාණා - ගෝතමා භූරිමේධසා
පින්වත් බාවරි බමුණනි,
මොහොතක් හෝ එතුමන්ගෙන්-වෙන් වී කාලය නොගෙවමි
ඒ ගෞතමයාණෝ නම් - උතුම් පැණවතාණෝ මය
ඒ ගෞතමයාණෝ නම් - මහා නැණවතාණෝ මය

1146.යෝ මේ ධම්මමදේසේසි - සන්දිට්ඨිකමකාලිකං
තණ්හක්ඛයමනීතිකං - යස්ස නත්ථි උපමා ක්වචි
කාලයකට අයිති නොවන - මෙහිදිම අත්දකින්ට හැකි
සදහම් පවසාලූ මට - ලොවේ සිටීවිද කිසිවෙක්
ගෙවා දැමූ හැම තණ්හා - කෙලෙස් උවදුරුත් නැති කළ
ඒ බුදු සමිඳාණන් ගැන - පවසන්නට උපමා නැත

1147.පස්සාමි නං මනසා චක්ඛුනා ච
රත්තිං දිවං බ්‍රාහ්මණ අප්පමත්තෝ
නමස්සමානෝ විවසේමි රත්තිං
තේනේව මඤ්ඤාමි අවිප්පවාසං
පින්වත් බමුණාණෙනි මම,
ඒ බුදු සමිඳුන්ව දකිමි - නිතරම මාගේ මනසින්
ඒ බුදු සමිඳුන්ව දකිමි - නිතරම මාගේ දෑසින්
නොපමාවී මා වසමින් - දිව රෑ දෙක්හිම වෙහෙසී
රෑ කල ගෙවමින් ඉන්නේ - ඒ උත්තමයට වඳිමින්
මගෙ සම්බුදු සමිඳුන් ගෙන් - වෙන් වී වාසය නොකරමි

1148.සද්ධා ච පීතී ච මනෝ සතී ච
නාපෙන්ති මේ ගෝතමසාසනම්හා
යං යං දිසං වජති භූරිපඤ්ඤෝ
ස තේන තේනේව නතෝ හමස්මි
සැදැහැ බවත් හා සතුටත් - මනසේ පවතින සිහියත්
ඒ ගෞතම සාසනයෙන් - බැහැරට නොම යයි කිසිදින
උතුම් පැණවතාණන් ඒ - වඩින්නේ යම් දිශාවේද
වඩිනා ඒ දිශාව දෙස - නැමිලා පවතී මා සිත

1149.ජිණ්ණස්ස මේ දුබ්බලථාමකස්ස
තේනේව කායෝ න පලේති තත්ථ
සංකප්පසත්තාය වජාමි නිච්චං
මනෝ හි මේ බ්‍රාහ්මණ තේන සුත්තෝ
ජරපත් කිසි බලයක් නැති - මගේ දුබල මේ කය නම්
ඒ ඒ තැන නොයන්නේය
එනමුත් නිරතුරුවම මම - යන්නෙමි සිතුවිලි දහරින්
බමුණ, මගේ පිවිතුරු සිත - බුදුසමිඳාණන් අසලය

1150.පංකේ සයානෝ පරිඵන්දමානෝ-දීපා දීපං උපප්ලවීං
අථද්දසාසිං සම්බුද්ධං - ඕඝතිණ්ණමනාසවං
කාම මඩගොඩේ සැතපී - එහිම ගැලී කල් ගෙවමින්
දූපතකින් දූපතකට - ඔහේ පා වෙවී යන කල
අන්තිමේදි දැක ගන්නට - වාසනාව තිබුණා මට
තණ්හා ගඟ තරණය කළ - මාගේ සම්බුදු සමිඳුන්

1151.යථා අහු වක්කලි මුත්තසද්ධෝ
භද්‍රාවුධෝ ආළවි ගෝතමෝ ච
ඒවමේව ත්වම්පි පමුඤ්චස්සු සද්ධං
ගමිස්සසි ත්වං පිංගිය මච්චුධෙය්‍යස්ස පාරං
(භාග්‍යවතුන් වහන්සේ වදාළ ගාථාවකි )
සැදැහැයෙන්ම දුකින් මිදුන - සමණ වක්කලී යම් සේ
භද්‍රාවුධයන්ද ලොවේ - ආළවි ගෞතමයන් සේ
ඒ උදවිය ලෙසින් ඔබද - සැදැහැ බලෙන් දුකින් මිදෙව
පිංගිය, යාගන්න ඔබත් - මාර විජිතයෙන් එතෙරට

1152.ඒස භීය්‍යෝ පසීදාමි - සුත්වාන මුනිනෝ වචෝ
විවත්තච්ඡද්දෝ සම්බුද්ධෝ - අඛිලෝ පටිභානවා
අසමින් මුනිඳුන්ගේ බස -පැහැද ගියෙමි මම බොහො ලෙස
කෙලෙසුන් හැම නසා දැමූ - රාග යහුල් සිතේ නොමැති
විස්මිත වැටහීමෙන් යුතු - සම්මා සම්බුදුමය හේ

1153.අධිදේවේ අභිඤ්ඤාය - සබ්බං වේදි පරෝවරං
පඤ්හානන්තකරෝ සත්ථා - කංඛිනං පටිජානතං
පිවිතුරු නුවණින් දකිනා - උසස් පහත් සියළු දහම්
දැනගනිමින් එහි ඇති තතු - මගේ ශාස්තෘන් වහන්සේ
“සැකයක් නැත” යයි කියමින් - සැකයෙන් යුතු ජනයාගේ
අසන අසන හැම පැනයම - අවසන් කරලයි එතැනම

1154.අසංහීරං අසංකුප්පං - යස්ස නත්ථි උපමා ක්වචි
අද්ධා ගමිස්සාමි න මෙත්ථ කංඛා - ඒවං පධාරේහි අධිමුත්තචිත්තන්ති
උතුම් වූ අමා නිවනට - නැතිමය කිසි තැන උපමා
කැඳවාගෙන යා නොහැකිය - කිසිදා සෙලවිය නොහැකිය
අමා නිවන් සැප වෙතටම - සැබැවින් මම යාගන්නෙමි
මෙහිලා සැකයක් නැත මට
සැදැහැයෙන්ම දුකින් මිදුන - ශ්‍රාවකයෙකු ලෙස මා ගැන
තේරුම් ගත මැනවි ඔබද

පාරායන වග්ගෝ නිට්ඨිතෝ.
“සසරින් එතෙර කරවන” හෙවත් පාරායන කොටස නිමාවිය.
සුත්ත නිපාතෝ සමත්තෝ.
සුත්ත නිපාතය සමාප්තයි!
