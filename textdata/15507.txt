ඛුද්දක නිකාය
ථේර ගාථා
4.1.10. ධම්මිකත්ථේරගාථා
4.1.10. ධම්මික තෙරුන්ගේ ගාථා
303.ධම්මෝ හවේ රක්ඛති ධම්මචාරිං
ධම්මෝ සුචිණ්ණෝ සුඛමාවහාති
ඒසානිසංසෝ ධම්මේ සුචිණ්ණේ
න දුග්ගතිං ගච්ඡති ධම්මචාරී
303. ඇත්තෙන්ම ධර්මයේ හැසිරෙන කෙනාව රැකගන්න ධර්මයට පුළුවන්. යහපත් ලෙස රැස් කරගත් ධර්මය තමයි සැප ලබාදෙන්නෙ. යහපත් ලෙස ධර්මය රැස්වීමේ ආනිශංසය මේකයි. ධර්මයේ හැසිරෙන කෙනා දුගතියක යන්නෙ නෑ.

304.න හි ධම්මෝ අධම්මෝ ච උභෝ සමවිපාකිනෝ
අධම්මෝ නිරයං නේති ධම්මෝ පාපේති සුග්ගතිං
304. ධර්මයත්, අධර්මයත් යන දෙක විපාක වශයෙන් සමාන වෙන්නෙ නෑ. අධර්මයෙන් සත්වයා නිරය කරා ගෙන යනවා. ධර්මයෙන් සත්වයා සුගතිය කරා ගෙන යනවා.

305.තස්මා හි ධම්මේසු කරෙය්‍ය ඡන්දං
ඉති මෝදමානෝ සුගතේන තාදිනා
ධම්මේ ඨිතා සුගතවරස්ස සාවකා
නීයන්ති ධීරා සරණවරග්ගගාමිනෝ
305. එනිසා ධර්මයටමයි කැමති වෙන්න ඕනෙ. අකම්පිත සිත් ඇති සුගතයන් වහන්සේගේ ධර්මය ගැන සතුටු වෙන්න ඕනෙ. සුගතයන් වහන්සේගේ ධර්මයේ පිහිටන ශ්‍රාවකයන්ට නුවණින් යුක්තව උතුම් සරණ ලබාගෙන නිවන කරා යන්ට පුළුවනි.

306.විප්ඵෝටිතෝ ගණ්ඩමූලෝ
තණ්හාජාලෝ සමූහතෝ
සෝ ඛීණසංසාරෝ න වත්ථි කිඤ්චනං
චන්දෝ යථා දෝසිනා පුණ්ණමාසියාති
306. කාමය කියන්නෙ තුවාලයක් වගේ එකක්. ඒ කාමයේ මුල් ගලවලා දැම්මා. තණ්හා දැල සිඳ බිඳ දැම්මා. ඔහුගේ සංසාරය දැන් ඉවරයි. දැන් ඔහු තණ්හා රහිත කෙනෙක්. පෝය දවසෙ හැම දොස් රහිතව බබලන සඳක් වගේ.

ඉත්ථං සුදං ආයස්මා ධම්මිකෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් ධම්මික නම් රහත් මුනිඳුන් වදාළ ගාථාවන්ය.
