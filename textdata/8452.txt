අංගුත්තර නිකාය
චතුක්ක නිපාතෝ
4.1.5.7. සුවිදුරවිදුර සුත්තං
4.1.5.7. ඉතාමත් දුර, බොහෝ දුර ගැන වදාළ දෙසුම
චත්තාරිමානි භික්ඛවේ සුවිදූරවිදූරානි. කතමානි චත්තාරි?
මහණෙනි, ඉතාමත් දුර බොහෝ දුර වූ තැන් සතරකි. ඒ කවර සතරක් ද යත්;
නභං ච භික්ඛවේ, පඨවී ච, ඉදං පඨමං සුවිදූරවිදූරේ. ඕරිමඤ්ච භික්ඛවේ තීරං සමුද්දස්ස පාරිමඤ්ච තීරං, ඉදං දුතියං සුවිදූරවිදූරේ. යතෝ ච භික්ඛවේ වේරෝචනෝ අබ්භුදේති, යත්ථ ච අත්ථමේති, ඉදං තතියං සුවිදූරවිදූරේ. සතඤ්ච භික්ඛවේ ධම්මෝ අසතඤ්ච ධම්මෝ, ඉදං චතුත්ථං සුවිදූරවිදූරේ. ඉමානි ඛෝ භික්ඛවේ චත්තාරි සුවිදූරවිදූරානීති.
මහණෙනි, අහස ත් පොළොව ත් ය. මෙය ඉතාමත් දුර වූ බොහෝ දුර වූ පළමුවැන්න යි. මහණෙනි, සමුද්‍රයෙහි මෙතෙර ත් එතෙරත් ය. මෙය ඉතාමත් දුර වූ බොහෝ දුර වූ දෙවැන්න යි. මහණෙනි, යම් තැනකින් සූර්යයා නැග එයි ද, යම් තැනකින් සූර්යයා බැස යයි ද, මෙය ඉතාමත් දුර වූ බොහෝ දුර වූ තුන් වැන්න යි. මහණෙනි, සත්පුරුෂයන්ගේ ධර්මය ත් අසත්පුරුෂයන්ගේ ධර්මය ත් ය. මෙය ඉතාමත් දුර වූ බොහෝ දුර වූ සිව්වැන්න යි.
(ගාථා)
නභං ච දූරේ පඨවී ච දූරේ පාරං සමුද්දස්ස තදාහු දූරේ,
යතෝ ච වේරෝචනෝ අබ්භුදේති පභංකරෝ යත්ථ ච අත්ථමේති
1. අහස ද දුර වෙයි. පොළොව ද දුර වෙයි. සමුද්‍රයෙහි යම් එතෙරක් ඇද්ද, එය ද ඉතා දුර යැයි කියනු ලැබේ. ආලෝකය ලබා දෙන සූර්යයා යම් තැනකින් උදාවෙයි ද, යම් තැනකින් අස්තයට යයි ද, ඒ අතර ද ඉතා දුර යැයි කියති.
තතෝ හවේ දූරතරං වදන්ති සතඤ්ච ධම්මං අසතඤ්ච ධම්මං,
අබ්‍යායිකෝ හෝති සතං සමාගමෝ යාවම්පි තිට්ඨෙය්‍ය තථේව හෝති,
ඛිප්පං හි වේති අසතං සමාගමෝ තස්මා සතං ධම්මෝ අසබ්භි ආරකාති
2. සද්ධර්මය ත්, අසද්ධර්මය ත් අතර ඒකාන්තයෙන් ම එයට වඩා බොහෝ දුර යැයි කියති. සත්පුරුෂයන්ගේ එකතුව වෙන් නොවන ස්වභාවයෙන් ඇත්තේ ය. යම්තාක් සත්පුරුෂ ධර්මයේ සිටියි ද, එසේ ම සිටියි. අසත්පුරුෂ සමාගම වහා වෙන් ව යයි. එබැවින් සත්පුරුෂ ධර්මය අසත්පුරුෂයන්ගෙන් ඉතා ඈත් වූ දෙයකි.
සාදු! සාදු!! සාදු!!!
සුවිදූරවිදූර සූත්‍රය නිමා විය.
