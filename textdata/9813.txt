අංගුත්තර නිකාය
පඤ්චක නිපාතෝ
5.3.5.4. තිකණ්ඩකී සුත්තං
5.3.5.4. තිකණ්ඩකී වනයෙහි දී වදාළ දෙසුම
ඒකං සමයං භගවා සාකේතේ විහරති තිකණ්ඩකීවනේ. තත්‍ර ඛෝ භගවා භික්ඛූ ආමන්තේසි භික්ඛවෝති. භදන්තේති තේ භික්ඛු භගවතෝ පච්චස්සෝසුං. භගවා ඒතදවෝච:
එක් සමයක භාග්‍යවතුන් වහන්සේ සාකේතයෙහි තිකණ්ඩකී වනයෙහි වැඩවෙසෙන සේක. එකල්හී භාග්‍යවතුන් වහන්සේ “මහණෙනි” යි භික්ෂූන් ඇමතූ සේක. “පින්වතුන් වහන්සැ” යි ඒ භික්ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.
සාධු භික්ඛවේ භික්ඛු කාලේන කාලං අප්පටික්කූලේ පටික්කූලසඤ්ඤී විහරෙය්‍ය.
මහණෙනි, භික්ෂුව කලින් කල පිළිකුල් නොවූ අරමුණෙහි පිළිකුල් සංඥාවෙන් වාසය කරන්නේ නම් මැනැවි.
සාධු භික්ඛවේ භික්ඛු කාලේන කාලං පටික්කූලේ අප්පටික්කූලසඤ්ඤී විහරෙය්‍ය.
මහණෙනි, භික්ෂුව කලින් කල පිළිකුල් වූ අරමුණෙහි නොපිළිකුල් සංඥාවෙන් වාසය කරන්නේ නම් මැනැවි.
සාධු භික්ඛවේ භික්ඛු කාලේන කාලං අප්පටික්කූලේ ච පටික්කූලේ ච පටික්කූලසඤ්ඤී විහරෙය්‍ය.
මහණෙනි, භික්ෂුව කලින් කල පිළිකුල් නොවූ අරමුණෙහි ද, පිළිකුල් අරමුණෙහි ද, පිළිකුල් සංඥාවෙන් වාසය කරන්නේ නම් මැනැවි.
සාධු භික්ඛවේ භික්ඛු කාලේන කාලං පටික්කූලේ ච අප්පටික්කූලේ ච අප්පටික්කූලසඤ්ඤී විහරෙය්‍ය.
මහණෙනි, භික්ෂුව කලින් කල පිළිකුල් අරමුණෙහි ද, පිළිකුල් නොවූ අරමුණෙහි ද, නොපිළිකුල් සංඥාවෙන් වාසය කරන්නේ නම් මැනැවි.
සාධු භික්ඛවේ භික්ඛු කාලේන කාලං අප්පටික්කූලං ච පටික්කූලං ච තදුභයං අභිනිවජ්ජෙත්වා උපෙක්ඛකෝ විහරෙය්‍ය සතෝ සම්පජානෝ.
මහණෙනි, භික්ෂුව කලින් කල පිළිකුල් නොවූ අරමුණ ත්, පිළිකුල් අරමුණ ත් යන දෙක ම දුරු කොට සිහියෙන් හා නුවණින් යුතු ව උපේක්ෂාවෙන් වාසය කරන්නේ නම් මැනැවි.
කිඤ්ච භික්ඛවේ භික්ඛු අත්ථවසං පටිච්ච අප්පටික්කූලේ පටික්කූලසඤ්ඤී විහරෙය්‍ය? “මා මේ රජනීයේසු ධම්මේසු රාගෝ උදපාදී”ති. ඉදං ඛෝ භික්ඛවේ භික්ඛු අත්ථවසං පටිච්ච අප්පටික්කූලේ පටික්කූලසඤ්ඤී විහරෙය්‍ය.
මහණෙනි, භික්ෂුව කුමන අරුතක් උදෙසා ද, පිළිකුල් නොවූ අරමුණෙහි පිළිකුල් සංඥාවෙන් වාසය කරන්නේ? රාගය උපදවන අරමුණුවල මට රාගය නූපදීවා යි කියා ය. මහණෙනි, මේ අරුත සඳහා ය නොපිළිකුල් අරමුණෙහි පිළිකුල් සංඥාවෙන් වාසය කරන්නේ.
කිඤ්ච භික්ඛවේ භික්ඛු අත්ථවසං පටිච්ච පටික්කූලේ අප්පටික්කූලසඤ්ඤී විහරෙය්‍ය? “මා මේ දෝසනීයේසු ධම්මේසු දෝසෝ උදපාදී”ති. ඉදං ඛෝ භික්ඛවේ භික්ඛු අත්ථවසං පටිච්ච පටික්කූලේ අප්පටික්කූලසඤ්ඤී විහරෙය්‍ය.
මහණෙනි, භික්ෂුව කුමන අරුතක් උදෙසා ද, පිළිකුල් වූ අරමුණෙහි නොපිළිකුල් සංඥාවෙන් වාසය කරන්නේ? ද්වේෂය උපදවන අරමුණුවල මට ද්වේෂය නූපදීවා යි කියා ය. මහණෙනි, මේ අරුත සඳහා ය පිළිකුල් අරමුණෙහි නොපිළිකුල් සංඥාවෙන් වාසය කරන්නේ.
කිඤ්ච භික්ඛවේ භික්ඛු අත්ථවසං පටිච්ච අප්පටික්කූලේ ච පටික්කූලේ ච පටික්කූලසඤ්ඤී විහරෙය්‍ය? “මා මේ රජනීයේසු ධම්මේසු රාගෝ උදපාදී”ති, “මා මේ දෝසනීයේසු ධම්මේසු දෝසෝ උදපාදී”ති. ඉදං ඛෝ භික්ඛවේ, භික්ඛු අත්ථවසං පටිච්ච අප්පටික්කූලේ ච පටික්කූලේ ච පටික්කූලසඤ්ඤී විහරෙය්‍ය.
මහණෙනි, භික්ෂුව කුමන අරුතක් උදෙසා ද, පිළිකුල් නොවූ අරමුණෙහි ද, පිළිකුල් අරමුණෙහි ද පිළිකුල් සංඥාවෙන් වාසය කරන්නේ? රාගය උපදවන අරමුණුවල මට රාගය නූපදීවා, ද්වේෂය උපදවන අරමුණුවල මට ද්වේෂය නූපදීවා යි කියා ය. මහණෙනි, මේ අරුත සඳහා ය නොපිළිකුල් අරමුණෙහි ද, පිළිකුල් අරමුණෙහි ද, පිළිකුල් සංඥාවෙන් වාසය කරන්නේ.
කිඤ්ච භික්ඛවේ භික්ඛු අත්ථවසං පටිච්ච පටික්කූලේ ච අප්පටික්කූලේ ච අප්පටික්කූලසඤ්ඤී විහරෙය්‍ය? “මා මේ දෝසනීයේසු ධම්මේසු දෝසෝ උදපාදී, මා මේ රජනීයේසු ධම්මේසු රාගෝ උදපාදී”ති. ඉදං ඛෝ භික්ඛවේ, භික්ඛු අත්ථවසං පටිච්ච පටික්කූලේ ච අප්පටික්කූලේ ච අප්පටික්කූලසඤ්ඤී විහරෙය්‍ය.
මහණෙනි, භික්ෂුව කුමන අරුතක් උදෙසා ද, පිළිකුල් වූ අරමුණෙහි ද, නොපිළිකුල් අරමුණෙහි ද නොපිළිකුල් සංඥාවෙන් වාසය කරන්නේ? ද්වේෂය උපදවන අරමුණුවල මට ද්වේෂය නූපදීවා, රාගය උපදවන අරමුණුවල මට රාගය නූපදීවා යි කියා ය. මහණෙනි, මේ අරුත සඳහා ය පිළිකුල් අරමුණෙහි ද, නොපිළිකුල් අරමුණෙහි ද, නොපිළිකුල් සංඥාවෙන් වාසය කරන්නේ.
කිඤ්ච භික්ඛවේ භික්ඛු අත්ථවසං පටිච්ච අප්පටික්කූලං ච පටික්කූලං ච තදුභයං අභිනිවජ්ජෙත්වා උපෙක්ඛකෝ විහරෙය්‍ය සතෝ සම්පජානෝ? “මා මේ ක්‍වචිනි කත්ථචි කිඤ්චන රජනීයේසු ධම්මේසු රාගෝ උදපාදි, මා මේ ක්‍විචිනි කත්ථචි කිඤ්චන දෝසනීයේසු ධම්මේසු දෝසෝ උදපාදි, මා මේ ක්‍වචිනි කත්ථචි කිඤ්චන මෝහනීයේසු ධම්මේසු මෝහෝ උදපාදී”ති. ඉදං ඛෝ භික්ඛවේ භික්ඛු අත්ථවසං පටිච්ච අප්පටික්කූලං ච පටික්කූලං ච තදුභයං අභිනිවජ්ජෙත්වා උපෙක්ඛකෝ විහරෙය්‍ය සතෝ සම්පජානෝති.
මහණෙනි, භික්ෂුව කුමන අරුතක් උදෙසා ද, පිළිකුල් නොවූ අරමුණ ත්, පිළිකුල් අරමුණ ත් යන දෙක ම දුරු කොට සිහියෙන් හා නුවණින් යුතු ව උපේක්ෂාවෙන් වාසය කරන්නේ? මට කිසි අරමුණක කොතැනක වත් රාගය උපදවන අරමුණුවල රාගය නූපදීවා, මට කිසි අරමුණක කොතැනක වත් ද්වේෂය උපදවන අරමුණුවල ද්වේෂය නූපදීවා, මට කිසි අරමුණක කොතැනක වත් මෝහය උපදින අරමුණුවල මෝහය නූපදීවා යි කියා ය. මහණෙනි, මේ අරුත සඳහා ය පිළිකුල් නොවූ අරමුණ ත්, පිළිකුල් අරමුණ ත් යන දෙක ම දුරු කොට සිහියෙන් හා නුවණින් යුතු ව උපේක්ෂාවෙන් වාසය කරන්නේ.
සාදු! සාදු!! සාදු!!!
තිකණ්ඩකී සූත්‍රය නිමා විය.
