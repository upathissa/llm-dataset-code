අංගුත්තර නිකාය
ඡක්ක නිපාතෝ
6.1.4.10. කිම්බිල සුත්තං
6.1.4.10. කිම්බිල තෙරුන්ට වදාළ දෙසුම
ඒවං මේ සුතං ඒකං සමයං භගවා කිම්බිලායං විහරති නිචුලවනේ අථ ඛෝ ආයස්මා කිම්බිලෝ යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා කිම්බිලෝ භගවන්තං ඒතදවෝච:
මා විසින් මෙසේ අසන ලදී. එක් සමයක භාග්‍යවතුන් වහන්සේ කිම්බිලා නගරය අසල මිදෙල්ල වනයෙහි වැඩවෙසෙන සේක. එකල්හී ආයුෂ්මත් කිම්බිල තෙරණුවෝ භාග්‍යවතුන් වහන්සේ යම් තැනක වැඩසිටි සේක් ද, එතැනට පැමිණියහ. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳගත්හ. එකත්පස් ව හුන් ආයුෂ්මත් කිම්බිල තෙරණුවෝ භාග්‍යවතුන් වහන්සේට මෙය පැවසූහ.
“කෝ නු ඛෝ භන්තේ හේතු, කෝ පච්චයෝ, යේන තථාගතේ පරිනිබ්බුතේ සද්ධම්මෝ න චිරට්ඨිතිකෝ හෝතී”ති?
“ස්වාමීනී, තථාගතයන් වහන්සේ පිරිනිවි කල්හී සද්ධර්මය බොහෝ කලක් නොපවතින්නේ නම් එයට හේතුව කුමක් ද? ප්‍රත්‍ය කුමක් ද?”
ඉධ කිම්බිල, තථාගතේ පරිනිබ්බුතේ භික්ඛූ භික්ඛුනියෝ උපාසකා උපාසිකායෝ සත්ථරි අගාරවා විහරන්ති අප්පතිස්සා. ධම්මේ අගාරවා විහරන්ති අප්පතිස්සා. සංඝේ අගාරවා විහරන්ති අප්පතිස්සා. සික්ඛාය අගාරවා විහරන්ති අප්පතිස්සා. අප්පමාදේ අගාරවා විහරන්ති අප්පතිස්සා. පටිසන්ථාරේ අගාරවා විහරන්ති අප්පතිස්සා. අයං ඛෝ කිම්බිල හේතු අයං පච්චයෝ යේන තථාගතේ පරිනිබ්බුතේ සද්ධම්මෝ න චිරට්ඨිතිකෝ හෝති.
“කිම්බිලයෙනි, මෙහිලා තථාගතයන් වහන්සේ පිරිනිවි කල්හී භික්ෂු භික්ෂුණී උපාසක උපාසිකාවෝ ශාස්තෘන් වහන්සේ කෙරෙහි අගෞරවයෙන් යටහත් පැවතුම් නැති ව වාසය කරති. ධර්මය කෙරෙහි අගෞරවයෙන් යටහත් පැවතුම් නැති ව වාසය කරති. සංඝයා කෙරෙහි අගෞරවයෙන් යටහත් පැවතුම් නැති ව වාසය කරති. ශික්ෂාව කෙරෙහි අගෞරවයෙන් යටහත් පැවතුම් නැති ව වාසය කරති. අප්‍රමාදී බව කෙරෙහි අගෞරවයෙන් යටහත් පැවතුම් නැති ව වාසය කරති. පිළිසඳර කෙරෙහි අගෞරවයෙන් යටහත් පැවතුම් නැති ව වාසය කරති. කිම්බිලයෙනි, තථාගතයන් වහන්සේ පිරිනිවි කල්හී සද්ධර්මය බොහෝ කලක් නොපවතින්නේ නම් එයට හේතුව මෙය යි. ප්‍රත්‍ය මෙය යි.”
කෝ පන භන්තේ හේතු, කෝ පච්චයෝ, යේන තථාගතේ පරිනිබ්බුතේ සද්ධම්මෝ චිරට්ඨිතිකෝ හෝතීති?
“ස්වාමීනී, තථාගතයන් වහන්සේ පිරිනිවි කල්හී සද්ධර්මය බොහෝ කලක් පවතින්නේ නම් එයට හේතුව කුමක් ද? ප්‍රත්‍ය කුමක් ද?”
ඉධ කිම්බිල තථාගතේ පරිනිබ්බුතේ භික්ඛූ භික්ඛුනියෝ උපාසකා උපාසිකායෝ සත්ථරි සගාරවා විහරන්ති සප්පතිස්සා, ධම්මේ සගාරවා විහරන්ති සප්පතිස්සා, සංඝේ සගාරවා විහරන්ති සප්පතිස්සා, සික්ඛාය සගාරවා විහරන්ති සප්පතිස්සා, අප්පමාදේ සගාරවා විහරන්ති සප්පතිස්සා, පටිසන්ථාරේ සගාරවා විහරන්ති සප්පතිස්සා.

අයං ඛෝ කිම්බිල, හේතු අයං පච්චයෝ යේන තථාගතේ පරිනිබ්බුතේ සද්ධම්මෝ චිරට්ඨිතිකෝ හෝතීති.
“කිම්බිලයෙනි, මෙහිලා තථාගතයන් වහන්සේ පිරිනිවි කල්හී භික්ෂු භික්ෂුණී උපාසක උපාසිකාවෝ ශාස්තෘන් වහන්සේ කෙරෙහි ගෞරවයෙන් යටහත් පැවතුම් ඇති ව වාසය කරති. ධර්මය කෙරෙහි ගෞරවයෙන් යටහත් පැවතුම් ඇති ව වාසය කරති. සංඝයා කෙරෙහි ගෞරවයෙන් යටහත් පැවතුම් ඇති ව වාසය කරති. ශික්ෂාව කෙරෙහි ගෞරවයෙන් යටහත් පැවතුම් ඇති ව වාසය කරති. අප්‍රමාදී බව කෙරෙහි ගෞරවයෙන් යටහත් පැවතුම් ඇති ව වාසය කරති. පිළිසඳර කෙරෙහි ගෞරවයෙන් යටහත් පැවතුම් ඇති ව වාසය කරති. කිම්බිලයෙනි, තථාගතයන් වහන්සේ පිරිනිවි කල්හී සද්ධර්මය බොහෝ කලක් පවතින්නේ නම් එයට හේතුව මෙය යි. ප්‍රත්‍ය මෙය යි.”
සාදු! සාදු!! සාදු!!!
කිම්බිල සූත්‍රය නිමා විය.
