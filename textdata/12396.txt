ඛුද්දක නිකාය
ඉතිවුත්තක පාළි
3.3.3. නිස්සරණීය සුත්තං
3.3.3. නික්මීම ගැන වදාළ දෙසුම
72. වුත්තං හේතං භගවතා. වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. තිස්සෝ ඉමා භික්ඛවේ නිස්සරණියා ධාතුයෝ. කතමා තිස්සෝ? කාමානමේතං නිස්සරණං යදිදං නෙක්ඛම්මං. රූපානමේතං නිස්සරණං යදිදං ආරුප්පං. යං ඛෝ පන කිඤ්චි භූතං සංඛතං පටිච්චසමුප්පන්නං, නිරෝධෝ තස්ස නිස්සරණං. ඉමා ඛෝ භික්ඛවේ තිස්සෝ නිස්සරණීයා ධාතුයෝ’ති.
“පින්වත් මහණෙනි, නික්මීමට අයත් ධාතු ස්වභාව තුනකි. ඒ තුන මොනවාද? කාමයන්ගෙන් නික්ම යෑමක් තියෙනවා. එනම් මේ නෛෂ්ක්‍රම්‍යයයි. රූපයන්ගෙනුත් නික්මීමක් තියෙනවා. එනම් මේ අරූප සමාධියයි. හටගත්තා වූ හේතු ප්‍රත්‍යයන්ගෙන් සකස් වූ පටිච්චසමුප්පාදයෙන් හටගත්තා වූ යම්කිසි දෙයක් ඇත්නම් එයිනුත් නික්මීමක් තියෙනවා. එනම් මේ තණ්හා නිරෝධය නම් වූ නිවනයි. පින්වත් මහණෙනි, මේවාට තමයි නිස්සරණ ධාතු තුන කියන්නේ.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “කාමනිස්සරණං ඤත්වා රූපානඤ්ච අතික්කමං
සබ්බසංඛාරසමථං ඵුසං ආතාපි සබ්බදා
“හැම විටම කෙලෙස් තවන වීරියෙන් යුතු කෙනා කාමයන්ගෙන් නික්මීම අවබෝධ කරගෙන, රූපයත් ඉක්මවා ගිහින් සියලු සංස්කාරයන්ගේ සංසිඳීම නම් වූ නිවන ස්පර්ශ කරනවා.
3. ස වේ සම්මද්දසෝ භික්ඛු යතෝ තත්ථ විමුච්චති
අභිඤ්ඤා වෝසිතෝ සන්තෝ ස වේ යෝගාතිගෝ මුනී”ති
ඒ භික්ෂුව ඒකාන්තයෙන්ම නිවැරදි දේ දකින කෙනෙක්. ඒ නිසාමයි මේ නිස්සරණයේ පිහිටලා දුකෙන් නිදහස් වෙන්නේ. විශේෂ ඤාණය ඇති තම වසඟයට ගත් සිත් ඇති ශාන්ත වූ ඒ භික්ෂුව කෙලෙස් යෝගයන් ඉක්මවා ගිය මුනිවරයෙක් වෙනවා.”
අයම්පි අත්ථෝ වුත්තෝ භගවතා. ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
