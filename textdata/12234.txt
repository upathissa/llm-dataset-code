ඛුද්දක නිකාය
ඉතිවුත්තක පාළි
1.3.1. පසන්නචිත්ත සුත්තං
1.3.1. සිත පිරිසිදු වීම ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
ඉධාහං භික්ඛවේ ඒකච්චං පුග්ගලං පසන්නචිත්තං ඒවං චේතසා චේතෝ පරිච්ච පජානාමි: “ඉමම්හි චායං සමයේ පුග්ගලෝ කාලං කරෙය්‍ය යථා’භතං නික්ඛිත්තෝ ඒවං සග්ගේ. තං කිස්ස හේතු? චිත්තඤ්හි’ස්ස භික්ඛවේ පසන්නං. චේතෝපසාද හේතු ඛෝ පන භික්ඛවේ ඒවමිධේකච්චේ සත්තා කායස්ස භේදා පරම්මරණා සුගතිං සග්ගං ලෝකං උපපජ්ජන්තී ති.
“පින්වත් මහණෙනි, මේ ලෝකයේ ඉන්න පිරිසිදු වෙච්ච සිත් ඇති සමහර පුද්ගලයන්ගේ සිත මගේ සිතින් මේ විදිහට දැනගන්නවා. මේ පුද්ගලයා මේ කාලෙ මිය පරලොව ගියොත්, හරියට හිසින් ගත් බරක් බිමින් තියනවා වගේ දෙව්ලොව තමයි උපදින්නේ. ඒකට හේතුව මොකක්ද? පින්වත් මහණෙනි, ඒ ඔහුගේ සිත පිරිසිදු වෙච්ච නිසා. පින්වත් මහණෙනි, සිත පිරිසිදු වීම නිසාම මේ ලෝකයේ සමහර උදවිය කය බිඳිලා මැරුණට පස්සේ සැප තියෙන දෙව්ලොව උපදිනවා.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“පසන්නචිත්තං ඤත්වාන ඒකච්චං ඉධ පුග්ගලං,
ඒතමත්ථං ච ව්‍යාකාසි බුද්ධෝ භික්ඛූන සන්තිකේ
“මෙහි ඇතැම් පුද්ගලයන්ගේ පිරිසිදු සිත ගැන දැන වදාළ බුදුරජාණන් වහන්සේ ඒ ගැන භික්ෂූන් සමීපයෙහි පවසා වදාළා.
ඉමම්හි චායං සමයේ කාලං කයිරාථ පුග්ගලෝ,
සුගතිං උපපජ්ජෙය්‍ය චිත්තං හිස්ස පසාදිතං
මේ පුද්ගලයා මේ වෙලාවේ කළුරිය කළොත්, ඔහු දෙව්ලොව තමයි උපදින්නේ. ඒ ඔහුගේ සිත පිරිසිදු වෙච්ච නිසා.
යථා’හරිත්වා නික්ඛිපෙය්‍ය ඒවමේව තථාවිධෝ,
චේතෝපසාදහේතු හි සත්තා ගච්ඡන්ති සුග්ගති”න්ති
හරියට ගෙන ආපු යම් දෙයක් බිමින් තබනවාද, අන්න ඒ වගේමයි. මේ සිත පිරිසිදු වීම කියන හේතුව නිසාම තමයි සත්වයන් දෙව්ලොව යන්නේ.”
අයම්පි අත්ථෝ වුත්තෝ භගවතා. ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
