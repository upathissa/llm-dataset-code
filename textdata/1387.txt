සංයුත්ත නිකාය
සගාථ වග්ගෝ
3.2.1. සත්තජටිල සුත්තං
3.2.1. ජටාධර තවුසන් හත්දෙනා ගැන වදාළ දෙසුම
ඒකං සමයං භගවා සාවත්‌ථියං විහරති පුබ්‌බාරාමේ මිගාරමාතුපාසාදේ. තේන ඛෝ පන සමයේන භගවා සායන්‌හසමයං පටිසල්‌ලානා වුට්‌ඨිතෝ බහිද්‌වාරකොට්‌ඨකේ නිසින්නෝ හෝති. අථ ඛෝ රාජා පසේනදි කෝසලෝ යේන භගවා තේනුපසංකමි. උපසංකමිත්‌වා භගවන්‌තං අභිවාදෙත්‌වා ඒකමන්තං නිසීදි.
ඒ දිනවල භාග්‍යවතුන් වහන්සේ වැඩසිටියේ සැවැත් නුවර මිගාරමාතු ප්‍රාසාදය නම් වූ පූර්වාරාමයේ. එදා භාග්‍යවතුන් වහන්සේ හවස් වරුවේ භාවනාවෙන් නැගිටලා, ඉස්තෝප්පුවේ වැඩසිටියා. එතකොට පසේනදී කොසොල් රජතුමා භාග්‍යවතුන් වහන්සේව බැහැදකින්න ආවා. ඇවිදින් භාග්‍යවතුන් වහන්සේට වන්දනා කළා. පැත්තකින් වාඩිවුනා.
තේන ඛෝ පන සමයේන සත්‌ත ච ජටිලා සත්‌ත ච නිගණ්‌ඨා සත්‌ත ච අචේලකා සත්‌ත ච ඒකසාටකා සත්‌ත ච පරිබ්‌බාජකා පරූළ්‌හකච්‌ඡනඛලෝමා ඛාරිවිවිධමාදාය භගවතෝ අවිදූරේ අතික්‌කමන්‌ති. අථ ඛෝ රාජා පසේනදි කෝසලෝ උට්‌ඨායාසනා ඒකංසං උත්‌තරාසං‌ගං කරිත්‌වා දක්‌ඛිණජාණුමණ්‌ඩලං පඨවියං නිහන්‌ත්‌වා යේන තේ සත්‌ත ච ජටිලා සත්‌ත ච නිගණ්‌ඨා සත්‌ත ච අචේලකා සත්‌ත ච ඒකසාටකා සත්‌ත ච පරිබ්‌බාජකා තේනඤ්‌ජලිං පණාමෙත්‌වා තික්‌ඛත්‌තුං නාමං සාවේසි. රාජාහං භන්තේ පසේනදි කෝසලෝ .....(පෙ).... රාජාහං භන්තේ පසේනදි කෝසලෝති.
ඒ මොහොතේ ජටාධර තවුසන් හත් දෙනෙකුත්, නිගණ්ඨයන් හත් දෙනෙකුත්, අචේලකයන් හත් දෙනෙකුත්, තනි සළුවකින් විතරක් ඇඳගත් තවුසන් හත් දෙනෙකුත්, පරිබ්‍රාජකයන් හත් දෙනෙකුත් භාග්‍යවතුන් වහන්සේට නුදුරින් ගමන් කළා. නියපොතු, කෙස් වවාගෙනයි ඔවුන් හිටියේ. නොයෙක් විදිහේ තවුස් පිරිකර ඔවුන් ළඟ තිබුනා. ඔවුන් දුටු පසේනදී කොසොල් රජතුමා ආසනෙන් නැගිට්ටා. උතුරු සළුව එක් පැත්තකට පොරෝගත්තා. දකුණු දණහිස පොළොවෙ තබාගත්තා. අර ජටාධර තවුසන් හත් දෙනා, නිගණ්ඨයන් හත්දෙනා, අචේලකයින් හත්දෙනා, තනි සළුවක් පොරෝගත්තු හත්දෙනා, පරිබ්‍රාජකයන් හත්දෙනා දිහාවට වැඳගෙන තුන්වරක් තමන්ගේ නම කිව්වා. “ස්වාමීනී, මමයි පසේනදී කොසොල් රජතුමා .... (පෙ) .... ස්වාමීනී, මමයි පසේනදී කොසොල් රජතුමා”
අථ ඛෝ රාජා පසේනදි කෝසලෝ අචිරපක්‌කන්‌තේසු තේසු සත්‌තසු ච ජටිලේසු සත්‌තසු ච නිගණ්‌ඨේසු සත්‌තසු ච අචේලකේසු සත්‌තසු ච ඒකසාටකේසු සත්‌තසු ච පරිබ්‌බාජකේසු යේන භගවා තේනුපසංකමි. උපසංකමිත්‌වා භගවන්‌තං අභිවාදෙත්‌වා ඒකමන්තං නිසීදි. ඒකමන්තං නිසින්නෝ ඛෝ රාජා පසේනදි කෝසලෝ භගවන්‌තං ඒතදවෝච. යේ තේ භන්තේ ලෝකේ අරහන්‌තෝ වා අරහත්‌තමග්‌ගං වා සමාපන්‌නා ඒතේ තේසං අඤ්‌ඤතරාති.
ඒ ජටාධර තවුසන් හත් දෙනා, නිගණ්ඨයන් හත්දෙනා, අචේලකයින් හත්දෙනා, තනි සළුවක් පොරෝගත්තු හත්දෙනා, පරිබ්‍රාජකයන් හත්දෙනා එතනින් ගියාට පස්සෙ, පසේනදී කොසොල් රජතුමා භාග්‍යවතුන් වහන්සේ ළඟට ගියා. ගිහින් භාග්‍යවතුන් වහන්සේට වන්දනා කළා. පැත්තකින් වාඩිවුනා. පැත්තකින් වාඩිවුන පසේනදී කොසොල් රජතුමා භාග්‍යවතුන් වහන්සේට මෙහෙම කිව්වා.“ස්වාමීනී, මේ ලෝකෙ යම් රහතන් වහන්සේලා ඉන්නවා නම්, රහත් මාර්ගයට බැසගත්තු උතුමන් ඉන්නවා නම්, දැන් මෙතනින් ගිය උදවියත් ඒ පිරිසට තමයි අයිති.”
දුජ්‌ජානං ඛෝ ඒතං මහාරාජ තයා ගිහිනා කාමභෝගිනා පුත්‌තසම්‌බාධසයනං අජ්‌ඣාවසන්‌තේන කාසිකචන්‌දනං පච්‌චනුභොන්‌තේන මාලාගන්‌ධවිලේපනං ධාරයන්‌තේන ජාතරූපරජතං සාදියන්‌තේන. ‘ඉමේ වා අරහන්‌තෝ ඉමේ වා අරහත්‌තමග්‌ගං සමාපන්‌නා’ති.
“පින්වත් මහාරාජ, ගිහි ගෙදර ගත කරන, කම්සැප විඳින, දූ දරුවන්ගේ කරදර තියෙන, සිනිඳු සළු පොරවන, මල්, සුවඳ විලවුන් පාවිච්චි කරන, රන් රිදී, පාවිච්චි කරන, ඔබට මේ උදවිය රහත්ය, මේ උදවිය රහත් මඟට බැසගත් පිරිසය කියල දැනගන්න පුළුවන්කමක් නෑ.
සංවාසේන ඛෝ මහාරාජ සීලං වේදිතබ්‌බං. තඤ්‌ච ඛෝ දීඝේන අද්‌ධුනා න ඉත්‌තරං. මනසිකරෝතා නෝ අමනසිකරෝතා පඤ්‌ඤවතා නෝ දුප්‌පඤ්‌ඤේන. සංවෝහාරේන ඛෝ මහාරාජ සෝචෙය්‍යං වේදිතබ්‌බං. තඤ්‌ච ඛෝ දීඝේන අද්‌ධුනා න ඉත්‌තරං. මනසිකරෝතා නෝ අමනසිකරෝතා පඤ්‌ඤවතා නෝ දුප්‌පඤ්‌ඤේන. ආපදාසු ඛෝ මහාරාජ ථාමෝ වේදිතබ්‌බෝ. සෝ ච ඛෝ දීඝේන අද්‌ධුනා න ඉත්‌තරං. මනසිකරෝතා නෝ අමනසිකරෝතා; පඤ්‌ඤවතා නෝ දුප්‌පඤ්‌ඤේන. සාකච්‌ඡාය ඛෝ මහාරාජ පඤ්‌ඤා වේදිතබ්‌බා. සා ච ඛෝ දීඝේන අද්‌ධුනා න ඉත්‌තරං. මනසිකරෝතා නෝ අමනසිකරෝතා පඤ්‌ඤවතා නෝ දුප්‌පඤ්‌ඤේනාති.
පින්වත් මහාරාජ, එකට ජීවත් වෙලයි සීලය ගැන දැනගන්න තියෙන්නෙ. ඒකත් ටික දවසකින් නෙවෙයි. සෑහෙන කලක් හිටියට පස්සෙ. ඒකත්, ඒ ගැන කල්පනාවෙන් ඉන්න කෙනාටයි. කල්පනාවෙන් ඉන්නෙ නැති කෙනාට නෙවෙයි. ඒකත් ප්‍රඥාවන්තයෙක් විතරයි තේරුම් ගන්නෙ. ප්‍රඥාව නැති කෙනෙක් නෙවෙයි තේරුම් ගන්නෙ.පින්වත් මහාරාජ, කතා බස් කිරීමෙන්මයි කෙනෙකුගේ පිරිසිදුකම දැනගන්න තියෙන්නෙ. ඒකත් සුළු කලකින් නෙවෙයි. සෑහෙන කලකින්. ඒකත් කල්පනාවෙන් ඉඳලාමයි අල්ලගන්න තියෙන්නෙ. කල්පනාව නැතුව ඉඳලා නෙවෙයි. ඒකත් ප්‍රඥාවන්ත කෙනෙකුට තමයි පුළුවන්. ප්‍රඥාව නැති කෙනාට නෙවෙයි.පින්වත් මහාරාජ, කෙනෙකුගේ වීරිය දැනගන්න තියෙන්නෙ එයා කරදරේක වැටිච්ච වෙලාවකයි. ඒකත් සුළු කලකින් නෙවෙයි. සෑහෙන කලකින්. ඒකත් කල්පනාවෙන් ඉඳලාමයි අල්ලගන්න තියෙන්නෙ. කල්පනාව නැතුව ඉඳලා නෙවෙයි. ඒකත් ප්‍රඥාවන්ත කෙනෙකුට තමයි පුළුවන්. ප්‍රඥාව නැති කෙනාට නෙවෙයි.පින්වත් මහාරාජ, කෙනෙකුගේ ප්‍රඥාව සොයාගන්න තියෙන්නෙ සාකච්ඡා කිරීමෙන්මයි. ඒකත් සුළු කලකින් නෙවෙයි. සෑහෙන කලක් සාකච්ඡා කිරීමෙනුයි. ඒකත් කල්පනාවෙන් ඉඳලාමයි අල්ලගන්න තියෙන්නෙ. කල්පනාව නැතුව ඉඳලා නෙවෙයි. ඒකත් ප්‍රඥාවන්ත කෙනෙකුට තමයි පුළුවන්. ප්‍රඥාව නැති කෙනාට නෙවෙයි.”
අච්‌ඡරියං භන්තේ අබ්භුතං භන්තේ. යාව සුභාසිතමිදං භන්තේ භගවතා. දුජ්‌ජානං ඛෝ ඒතං මහාරාජ තයා ගිහිනා කාමභෝගිනා ....(පෙ).... පඤ්‌ඤවතා නෝ දුප්‌පඤ්‌ඤේනාති.
“ස්වාමීනී, ආශ්චර්යයයි! ස්වාමීනී, අද්භූතයි! ‘පින්වත් මහාරාජ, ඔබ වැනි ගිහි ජීවිතය ගත කරන, කම් සැප විඳින කෙනෙක් මේක අමාරුවෙන් තමයි තේරුම් ගන්න තියෙන්නෙ .... (පෙ) .... ප්‍රඥාවන්ත කෙනෙක් ම යි තේරුම් ගන්නෙ, ප්‍රඥාව නැති කෙනෙක් නො වෙයි’ කියල භාග්‍යවතුන් වහන්සේ වදාළේ ඇත්තක්මයි.
ඒතේ භන්තේ මම පුරිසා චාරා ඕචරකා ජනපදං ඕචරිත්‌වා ආගච්‌ඡන්‌ති. තේහි පඨමං ඕචිණ්‌ණං අහං පච්‌ඡා ඕයායිස්‌සාමි. ඉදානි තේ භන්තේ රජෝජල්‌ලං පවාහෙත්‌වා සුනහාතා සුවිලිත්‌තා කප්‌පිතකේසමස්‌සු ඕදාතවත්‌ථවසනා පඤ්‌චහි කාමගුණේහි සමප්‌පිතා සමංගීභූතා පරිචාරයිස්‌සන්‌තීති.
ස්වාමීනී, ඔය උදවිය මගේ චරපුරුෂයෝ. දැන් ඒ ඇත්තො ජනපදවල ඇවිදගෙන ගිහින් තොරතුරු අරගෙනයි එන්නෙ. ඒ ඇත්තන් ඉස්සර වෙලා ඇවිදගෙන ගියපු පළාතෙ තමයි ඊට පස්සෙ මං යන්නෙ. ස්වාමීනී, දැන් ඉතින් ඔය උදවිය ඔය දැලි කුණු හෝදලා දාලා, හොඳට වතුර නාලා, හොඳට සුවඳ විලවුන් ගාලා, හැඩට කොණ්ඩෙ පීරලා, සළු පිළි ඇඳගෙන, පස්කම් සැපතින් පිනා ගිහින් ඉඳුරන් පිනව පිනවා ඉන්නවා.
අථ ඛෝ භගවා ඒතමත්‌ථං විදිත්‌වා තායං වේලායං ඉමා ගාථායෝ අභාසි.
එතකොට භාග්‍යවතුන් වහන්සේ මේ කරුණ දැනගෙන, ඒ වෙලාවෙ මේ ගාථාවන් වදාළා.
න වණ්‌ණරූපේන නරෝ සුජානෝ
න විස්‌සසේ ඉත්‌තරදස්‌සනේන
සුසඤ්‌ඤතානං හි වියඤ්‌ජනේන
අසඤ්‌ඤතා ලෝකමිමං චරන්‌ති
“බාහිර පෙනුමෙන් මනුස්සයෙක්ව පහසුවෙන් අඳුනගන්න බෑ. දැන අඳුනගෙන සුළු වෙලාවකින් ඔවුන්ව විශ්වාස කරන්න හොඳ නෑ. මේ ලෝකයේ කිසි සංවරයක් නැති උදවිය ශාන්ත දාන්ත ඉරියව් පෙන්නගෙන ඉන්නවා.
පතිරූපකෝ මත්‌තිකා කුණ්‌ඩලෝව
ලෝහඩ්ඪමාසෝව සුවණ්‌ණඡන්‌නෝ
චරන්‌ති ඒකේ පරිවාරඡන්‌නා
අන්‌තෝ අසුද්‌ධා බහි සෝභමානාති
ඔවුන්ගේ ජීවිතවල ඇතුළ අපිරිසිදුයි. බාහිර ඔපය විතරයි. ඔවුන් ලස්සන වෙලා ඉන්නෙ රත්තරන් පාට ගාපු මැටි ආභරණ වගෙයි. රත්තරන් පාට ගාපු යකඩ කෑලි වගේ.”
සාදු! සාදු!! සාදු!!!
