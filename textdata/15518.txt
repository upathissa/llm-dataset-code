ඛුද්දක නිකාය
ථේර ගාථා
5.1.9. විජිතසේනත්ථේරගාථා
5.1.9. විජිතසේන තෙරුන්ගේ ගාථා
355.ඕලග්ගෙස්සාමි තේ චිත්තං ආණිද්වාරේව හත්ථිනං
න තං පාපේ නියෝජෙස්සං කාමජාල සරීරජ
355. ඒයි සිත, මං දැන් උඹට බාහිර අරමුණු ඔස්සේ යන්ට දෙන්නේ නෑ. නුවර දොරටුවේ බැඳල ඉන්න ඇතෙක් වගේ තියාගන්නවා. ශරීරයෙන් හටගන්නා කාම දැලක් ඇති සිත, උඹව මං පාපයට නම් යොදවන්නෙ නෑ.

356.ත්වං ඕලග්ගෝ න ගච්ඡසි ද්වාරවිවරං ගජෝ’ව අලභන්තෝ
න ච චිත්තකලි පුනප්පුනං පසහං පාපරතෝ චරිස්සසි
356. ඒ ඇතාට නුවර දොරවල් ආයෙමත් ඇරෙන්නෙ නෑ. අන්න ඒ විදිහටයි මං උඹව බාහිර අරමුණුවලින් වළක්වන්නේ. ඒයි කාලකණ්ණි සිත, දැන් ඉතින් උඹ සිටිය යුත්තේ පව්වල ඇලෙන දරුණුගති නැතිවයි.

357.යථා කුඤ්ජරං අදන්තං නවග්ගහමංකුසග්ගහෝ
බලවා ආවත්තේති අකාමං ඒවං ආවත්තයිස්සං තං
357. අලුතින් අල්ලා ගත්තු ඇතාගේ කිසිම හික්මීමක් නෑ. ඇත්ගොව්වා හෙණ්ඩුවෙන් ඇනල ඇතාව දමනය කරන කොට ඌ දමනය වෙන්නෙ අකමැත්තෙන්. අන්න ඒ විදිහටයි මං උඹව දමනය කරන්නෙ.

358.යථා වරහයදමකුසලෝ සාරථි පවරෝ දමේති ආජඤ්ඤං
ඒවං දමයිස්සං තං පතිට්ඨිතෝ පඤ්චසු බලේසු
358. අශ්වයන් හීලෑ කරන්ට දක්ෂ වූ උතුම් රියැදුරෙක් ශ්‍රේෂ්ඨ අශ්වයෙක්ව දමනය කරනවා වගේ, මාත් සද්ධා, විරිය, සති, සමාධි, පඤ්ඤා යන පංච බල ධර්මයේ පිහිටා උඹව දමනය කර ගන්නෙමි.

359.සතියා තං නිබන්ධිස්සං පයතත්තෝ වෝදපෙස්සාමි
විරියධුරනිග්ගහිතෝ න නියතෝ දූරං ගමිස්සසේ චිත්තා’ති
359. ඒයි සිත, මං උඹව ගැටගහල තියෙන්නෙ සිහිය නැමැති රැහැන් පටින්. මං උඹව සෝදන්නෙ පවිත්‍ර වූ ජීවිතයෙන්. වීරියෙන් උඩට ඔසවලා වරදට නිග්‍රහ කරල, වරදින් වළක්වා ගත් උඹට දැන් ඉතින් සංසාරෙ ගමන් බිමන් ඉවරයි.

ඉත්ථං සුදං ආයස්මා විජිතසේනෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් විජිතසේන නම් රහත් මුනිඳුන් වදාළ ගාථාවන්ය.
