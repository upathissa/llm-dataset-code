අංගුත්තර නිකාය
ඒකාදසක නිපාතෝ
11.1.6. ව්‍යසන සුත්තං
11.1.6. විපතට පත් වීම ගැන වදාළ දෙසුම
යෝ සෝ භික්ඛවේ භික්ඛු අක්කෝසකපරිභාසකෝ අරියූපවාදී සබ්‍රහ්මචාරීනං අට්ඨානමේතං අනවකාසෝ යං සෝ ඒකාදසන්නං ව්‍යසනානං අඤ්ඤතරං ව්‍යසනං න නිගච්ඡෙය්‍ය. කතමේසං ඒකාදසන්නං:
“මහණෙනි, යම් මේ භික්ෂුවක් සබ්‍රහ්මචාරීන් වහන්සේලාට ආක්‍රෝශ කරන්නේ වෙයි ද, පරිභව කරන්නේ වෙයි ද, ආර්යෝපවාද කරන්නේ වෙයි ද, යම් හෙයකින් ඒ තැනැත්තා මේ එකොළොස් විධ විපත්තීන්ගෙන් එක්තරා ව්‍යසනයකට පත්නොවන්නේ ය යන කරුණට හේතුවක් නැත. අවකාශයක් නැත. ඒ කවර එකොළොස් විපතෙක් ද යත්;
අනධිගතං නාධිගච්ඡති, අධිගතං පරිහායති, සද්ධම්මස්ස න වෝදායති, සද්ධම්මේසු වා අධිමානිකෝ හෝති. අනභිරතෝ වා බ්‍රහ්මචරියං චරති, අඤ්ඤතරං වා සංකිලිට්ඨං ආපත්තිං ආපජ්ජති. සික්ඛං වා පච්චක්ඛාය හීනායාවත්තති, ගාළ්හං වා රෝගාතංකං ඵුසති, උම්මාදං වා පාපුණාති චිත්තක්ඛේපං,සම්මූළ්හෝ කාලං කරෝති, කායස්ස භේදා පරම්මරණා අපායං දුග්ගතිං විනිපාතං නිරයං උපපජ්ජති.
නොලැබූ මගඵල ආදිය නොලබන්නේ ය. ලබන ලද ධ්‍යාන ආදිය ඇත්නම් පිරිහෙන්නේ ය. සද්ධර්මය තුළ දියුණුවක් නොලබන්නේ ය. සද්ධර්මය තුළ දියුණුවක් ඇතැයි අධිමානයට පත්වන්නේ ය. නිවන් මගෙහි සිත් අලවා වාසය කිරීමක් නැත්තේ ය. යම්කිසි කිළුටු ඇවතකට හෝ පත්වන්නේ ය. ශික්ෂාව ප්‍රතික්ෂේප කොට සිවුරු හැර ගිහි බවට හෝ පත්වන්නේ ය. දරුණු වූ රෝගපීඩා ආදිය වැළඳෙන්නේ ය. චිත්ත වික්ෂේපය නම් වූ උමතු බවකට හෝ පත්වන්නේ ය. සිහිමුළා ව මරණයට පත්වන්නේ ය. කය බිඳී මරණින් මතු අපාය දුර්ගති විනිපාත නම් වූ නිරයෙහි උපදින්නේ ය.
යෝ සෝ භික්ඛවේ භික්ඛු අක්කෝසකපරිභාසකෝ අරියූපවාදී සබ්‍රහ්මචාරීනං, අට්ඨානමේතං අනවකාසෝ යං සෝ ඉමේසං ඒකාදසන්නං ව්‍යසනානං අඤ්ඤතරං ව්‍යසනං න නිගච්ඡෙය්‍යාති.
මහණෙනි, යම් මේ භික්ෂුවක් සබ්‍රහ්මචාරීන් වහන්සේලාට ආක්‍රෝශ කරන්නේ වෙයි ද, පරිභව කරන්නේ වෙයි ද, ආර්යෝපවාද කරන්නේ වෙයි ද, යම් හෙයකින් ඒ තැනැත්තා මේ එකොළාස් විධ විපත්තීන්ගෙන් එක්තරා ව්‍යසනයකට පත්නොවන්නේ ය යන කරුණට හේතුවක් නැත. අවකාශයක් නැත.
සාදු! සාදු!! සාදු!!!
ව්‍යසන සූත්‍රය නිමා විය.
