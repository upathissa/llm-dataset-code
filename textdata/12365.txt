ඛුද්දක නිකාය
ඉතිවුත්තක පාළි
3.2.4. අද්ධා සුත්තං
3.2.4. කාලය ගැන වදාළ දෙසුම
63. වුත්තං හේතං භගවතා වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. “තයෝ’මේ භික්ඛවේ අද්ධා. කතමේ තයෝ? අතීතෝ අද්ධා, අනාගතෝ අද්ධා, පච්චුප්පන්නෝ අද්ධා. ඉමේ ඛෝ භික්ඛවේ තයෝ අද්ධා’ති.
“පින්වත් මහණෙනි, මේ කාල තුනක් තියෙනවා. ඒ තුන මොනවාද? අතීත කාලය, අනාගත කාලය, දැන් පවත්නා කාලය. පින්වත් මහණෙනි, මේ තමයි කාල තුන.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “අක්ඛෙය්‍යසඤ්ඤිනෝ සත්තා අක්ඛෙය්‍යස්මිං පතිට්ඨිතා,
අක්ඛෙය්‍යං අපරිඤ්ඤාය යෝගමායන්ති මච්චුනෝ
“මේ මිනිසුන් හිතාගෙන ඉන්නේ මේවා දිරලා යන්නෙ නෑ කියලා. ඒ අදහසේම තමයි බැසගෙන ඉන්නේ. ඔවුන් මේ නැසී යාමේ ස්වභාවය අවබෝධ නොකරන නිසාම ආයෙ අහුවෙන්නේ මාරයාගේ බන්ධනයටමයි.
3. අක්ඛෙය්‍යඤ්ච පරිඤ්ඤාය අක්ඛාතාරං න මඤ්ඤති,
ඵුට්ඨෝ විමොක්ඛෝ මනසා සන්තිපදමනුත්තරං
මේ නැසී යන ස්වභාවය අවබෝධ කරන කෙනෙක් ඉන්නවා. ඔහු ‘මේ කතා බස් කරන කෙනා මම, මාගේය, මාගේ ආත්මය’ වශයෙන් මුලාවෙන් හිතන්නේ නෑ. ඒකට හේතුව තමයි ඔහු තම සිතින් ඒ ශාන්ත වූ අමා නිවන ස්පර්ශ කිරීම.
4. ස වේ අක්ඛෙය්‍යසම්පන්නෝ සන්තෝ සන්තිපදේ රතෝ,
සංඛාය සේවී ධම්මට්ඨෝ සංඛ්‍යං නෝපේති වේදගූ”ති
ඔහු ඒකාන්තයෙන්ම පංච උපාදානස්කන්ධය අවබෝධ කරගෙන ශාන්ත සිත් ඇතිව ඒ අමා නිවනෙහි ඇලී ධර්මයේ පිහිටා සිටිනා නිසා තණ්හාව ගෙවා දමලා අවබෝධයෙන් පරතෙරට ගිහින් යළි දෙව් මිනිස් ආදී ව්‍යවහාරයකට පැමිණෙන්නේ නෑ.”
අයම්පි අත්ථෝ වුත්තෝ භගවතා, ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
