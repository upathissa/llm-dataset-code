අංගුත්තර නිකාය
දසක නිපාතෝ
10.2.1.8. මූලක සුත්තං
10.2.1.8. මුල්වන කරුණ ගැන වදාළ දෙසුම
(සාවත්ථි)
සැවැත් නුවර දී ය ………..
සචේ භික්ඛවේ අඤ්ඤතිත්ථියා පරිබ්බාජකා ඒවං පුච්ඡෙය්‍යුං: “කිම්මූලකා ආවුසෝ සබ්බේ ධම්මා, කිං සම්භවා සබ්බේ ධම්මා, කිංසමුදයා සබ්බේ ධම්මා කිංසමෝසරණා සබ්බේ ධම්මා, කිංපමුඛා සබ්බේ ධම්මා, කිමාධිපතෙය්‍යා සබ්බේ ධම්මා, කිංඋත්තරා සබ්බේ ධම්මා, කිංසාරා සබ්බේ ධම්මා, කිංඕගධා සබ්බේ ධම්මා, කිංපරියෝසානා සබ්බේ ධම්මාති. ඒවං ඵුට්ඨා තුම්හේ භික්ඛවේ තේසං අඤ්ඤතිත්ථියානං පරිබ්බාජකානං කින්ති බ්‍යාකරෙය්‍යාථාති?
“ඉදින් මහණෙනි, අන්‍ය තීර්ථක පරිබ්‍රාජකවරු මෙසේ විමසන්නාහු නම් ‘ආයුෂ්මත්නි, සියළු ධර්මයෝ කුමක් මුල්කොට ඇත්තාහු ද? සියළු ධර්මයෝ කුමකින් හටගන්නාහු ද? සියළු ධර්මයෝ කුමකින් උපදින්නාහු ද? සියළු ධර්මයෝ කුමක් එකතුවීම කොට ඇත්තාහු ද? සියළු ධර්මයෝ කුමක් ප්‍රමුඛ කොට ඇත්තාහු ද? සියළු ධර්මයෝ කුමක් අධිපති කොට ඇත්තාහු ද? සියළු ධර්මයෝ කුමක් පෙරටු කොට ඇත්තාහු ද? සියළු ධර්මයෝ කුමක් සාර කොට ඇත්තාහු ද? සියළු ධර්මයෝ කුමකට බැසගෙන ඇත්තාහු ද? සියළු ධර්මයෝ කුමකින් අවසන් වන්නාහු දැ’යි. මහණෙනි, මෙසේ විමසන ලද්දාහු නම් ඔබ ඒ අන්‍ය තීර්ථක පිරිවැජියන් හට කුමක් පවසව් ද?”
භගවම්මූලකා නෝ භන්තේ ධම්මා, භගවනේනත්තිකා, භගවංපටිසරණා සාධු වත භන්තේ භගවන්තං යේව පටිභාතු ඒතස්ස භාසිතස්ස අත්ථෝ. භගවතෝ සුත්වා භික්ඛු ධාරෙස්සන්තීති.
“ස්වාමීනී, අපගේ මේ ධර්මයෝ භාග්‍යවතුන් වහන්සේ මුල් කොට ඇත්තාහු ය. භාග්‍යවතුන් වහන්සේ පෙරටු කොට ඇත්තාහු ය. භාග්‍යවතුන් වහන්සේ පිළිසරණ කොට ඇත්තාහු ය. ස්වාමීනී, ඔය වදාළ කරුණෙහි අර්ථය භාග්‍යවතුන් වහන්සේට ම වැටහෙන සේක් නම් මැනැවි. භාග්‍යවතුන් වහන්සේගෙන් අසා භික්ෂූහු දරන්නාහු ය.”
තේන හි භික්ඛවේ සුණාථ, සාධුකං මනසිකරෝථ, භාසිස්සාමී ති. ඒවං භන්තේති ඛෝ තේ භික්ඛු භගවතෝ පච්චස්සෝසුං භගවා ඒතදවෝච:
“එසේ වී නම් මහණෙනි, අසව්. මැනැවින් මෙනෙහි කරව්. පවසන්නෙමි”
“එසේ ය, ස්වාමීනී”යි ඒ භික්ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.
සචේ භික්ඛවේ අඤ්ඤතිත්ථියා පරිබ්බාජකා ඒවං පුච්ඡෙය්‍යුං: කිම්මූලකා ආවුසෝ සබ්බේ ධම්මා, කිංසම්භවා සබ්බේ ධම්මා. කිංසමුදයා සබ්බේ ධම්මා, කිංසමෝසරණා සබ්බේ ධම්මා, කිංපමුඛා සබ්බේ ධම්මා, කිංආධිපතෙය්‍යා සබ්බේ ධම්මා, කිංඋත්තරා සබ්බේ ධම්මා, කිංසාරා සබ්බේ ධම්මා, කිංඕගධා සබ්බේ ධම්මා, කිංපරියෝසානා සබ්බේ ධම්මාති. ඒවං පුට්ඨා තුම්හේ භික්ඛවේ තේසං අඤ්ඤතිත්ථියානං පරිබ්බාජකානං ඒවං ව්‍යාකරෙය්‍යාථ:
“ඉදින් මහණෙනි, අන්‍ය තීර්ථක පරිබ්‍රාජකවරු මෙසේ විමසන්නාහු නම් ‘ආයුෂ්මත්නි, සියළු ධර්මයෝ කුමක් මුල්කොට ඇත්තාහු ද? සියළු ධර්මයෝ කුමකින් හටගන්නාහු ද? සියළු ධර්මයෝ කුමකින් උපදින්නාහු ද? සියළු ධර්මයෝ කුමක් එකතුවීම් කොට ඇත්තාහු ද? සියළු ධර්මයෝ කුමක් ප්‍රමුඛ කොට ඇත්තාහු ද? සියළු ධර්මයෝ කුමක් අධිපති කොට ඇත්තාහු ද? සියළු ධර්මයෝ කුමක් පෙරටු කොට ඇත්තාහු ද? සියළු ධර්මයෝ කුමක් සාර කොට ඇත්තාහු ද? සියළු ධර්මයෝ කුමකට බැසගෙන ඇත්තාහු ද? සියළු ධර්මයෝ කුමකින් අවසන් වන්නාහු දැ’යි. මහණෙනි, මෙසේ විමසන ලද්දාහු නම් ඔබ ඒ අන්‍ය තීර්ථක පිරිවැජියන් හට මෙසේ පවසව්.
ඡන්දමූලකා ආවුසෝ සබ්බේ ධම්මා, මනසිකාරසම්භවා සබ්බේ ධම්මා, ඵස්සසමුදයා සබ්බේ ධම්මා වේදනා සමෝසරණා සබ්බේ ධම්මා, සමාධිපමුඛා සබ්බේ ධම්මා, සතාධිපතෙය්‍යා සබ්බේ ධම්මා, පඤ්ඤුත්තරා සබ්බේ ධම්මා, විමුත්තිසාරා සබ්බේ ධම්මා, අමතෝගධා සබ්බේ ධම්මා, නිබ්බාන පරියෝසානා සබ්බේ ධම්මාති. ඒවං පුට්ඨා තුම්හේ භික්ඛවේ තේසං අඤ්ඤතිත්ථියානං පරිබ්බාජකානං ඒවං ව්‍යාකරෙය්‍යාථාති.
ආයුෂ්මත්නි, සියළු ධර්මයෝ ඡන්දය මුල් කොට ඇත්තාහු ය. සියළු ධර්මයෝ මෙනෙහි කිරීම සම්භව කොට ඇත්තාහු ය. සියළු ධර්මයෝ ස්පර්ශය හටගැනීම කොට ඇත්තාහු ය. සියළු ධර්මයෝ විඳීම එකතුවීම කොට ඇත්තාහු ය. සියළු ධර්මයෝ සමාධිය ප්‍රමුඛ කොට ඇත්තාහු ය. සියළු ධර්මයෝ සිහිය අධිපති කොට ඇත්තාහු ය. සියළු ධර්මයෝ ප්‍රඥාව පෙරටු කොට ඇත්තාහු ය. සියළු ධර්මයෝ විමුක්තිය සාර කොට ඇත්තාහු ය. සියළු ධර්මයෝ නිවනට බැසගෙන ඇත්තාහු ය. සියළු ධර්මයෝ නිවන අවසන් කොට ඇත්තාහු ය. මහණෙනි, මෙසේ විමසන ලද්දාහු නම් ඔබ ඒ අන්‍ය තීර්ථක පිරිවැජියන් හට මෙසේ පවසව්.”
සාදු! සාදු!! සාදු!!!
මූලක සූත්‍රය නිමා විය.
