අංගුත්තර නිකාය
පඤ්චක නිපාතෝ
5.5.1.1. කිම්බිල සුත්තං
5.5.1.1. කිම්බිල තෙරුන්ට වදාළ දෙසුම
(සාවත්ථිනිදානං)
සැවැත් නුවර දී ය …..
ඒකං සමයං භගවා කිම්බිලායං විහරති, නිචේලු‍වනේ. අථ ඛෝ ආයස්මා කිම්බිලෝ යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා කිම්බිලෝ භගවන්තං ඒතදවෝච:
එක් සමයක භාග්‍යවතුන් වහන්සේ කිම්බිලා නුවර සමීපයෙහි මිදෙල්ල වනයෙහි වැඩවසන සේක. එකල්හී ආයුෂ්මත් කිම්බිල තෙරණුවෝ භාග්‍යවතුන් වහන්සේ වෙත පැමිණියහ. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳගත්හ. එකත්පස් ව හුන් ආයුෂ්මත් කිම්බිල තෙරුණුවෝ භාග්‍යවතුන් වහන්සේට මෙය පැවසූහ.
‘කෝ නු ඛෝ භන්තේ, හේතු කෝ පච්චයෝ, යේන තථාගතේ පරිනිබ්බුතේ සද්ධම්මෝ න චිරට්ඨිතිකෝ හෝතීති’.
“ස්වාමීනී, යම් හෙයකින් තථාගතයන් වහන්සේ පිරිනිවන් පා වදාළ කල්හී සද්ධර්මය බොහෝ කලක් නොපවතින්නේ නම්, එයට හේතුව කුමක් ද? එයට ප්‍රත්‍යය කුමක් ද?”
ඉධ කිම්බිල, තථාගතේ පරිනිබ්බුතේ භික්ඛු භික්ඛුනියෝ උපාසකා උපාසිකායෝ සත්ථරි අගාරවා විහරන්ති අප්පතිස්සා. ධම්මේ අගාරවා විහරන්ති අප්පතිස්සා, සංඝේ අගාරවා විහරන්ති අප්පතිස්සා, සික්ඛාය අගාරවා විහරන්ති අප්පතිස්සා, අඤ්ඤමඤ්ඤං අගාරවා විහරන්ති අප්පතිස්සා. අයං ඛෝ කිම්බිල, හේතු අයං පච්චයෝ, යේන තථාගතේ පරිනිබ්බුතේ සද්ධම්මෝ න චිරට්ඨිතිකෝ හෝතීති.
“කිම්බිලය, මෙහිලා තථාගතයන් පිරිනිවන් පෑ කල්හී භික්ෂු භික්ෂුණී උපාසක උපාසිකාවෝ ශාස්තෘන් වහන්සේ කෙරෙහි අගෞරවයෙන්, යටහත් පැවතුම් නැති ව වාසය කරත් ද, ධර්මය කෙරෙහි අගෞරවයෙන්, යටහත් පැවතුම් නැති ව වාසය කරත් ද, සංඝයා කෙරෙහි අගෞරවයෙන්, යටහත් පැවතුම් නැති ව වාසය කරත් ද, ශික්ෂාව කෙරෙහි අගෞරවයෙන්, යටහත් පැවතුම් නැති ව වාසය කරත් ද, එකිනෙකා කෙරෙහි අගෞරවයෙන්, යටහත් පැවතුම් නැති ව වාසය කරත් ද, කිම්බිල, යම් හෙයකින් තථාගතයන් වහන්සේ පිරිනිවන් පා වදාළ කල්හී සද්ධර්මය බොහෝ කලක් නොපවතින්නේ නම්, එයට හේතුව මෙය යි. එයට ප්‍රත්‍යය මෙය යි.”
කෝ පන භන්තේ, හේතු කෝ පච්චයෝ, යේන තථාගතේ පරිනිබ්බුතේ සද්ධම්මෝ චිරට්ඨිතිකෝ හෝතීති.
“ස්වාමීනී, යම් හෙයකින් තථාගතයන් වහන්සේ පිරිනිවන් පා වදාළ කල්හී සද්ධර්මය බොහෝ කලක් පවතින්නේ නම්, එයට හේතුව කුමක් ද? එයට ප්‍රත්‍යය කුමක් ද?”
ඉධ කිම්බිල, තථාගතේ පරිනිබ්බුතේ භික්ඛූ භික්ඛුනියෝ උපාසකා උපාසිකායෝ සත්ථරි සගාරවා විහරන්ති සප්පතිස්සා. ධම්මේ සගාරවා විහරන්ති සප්පතිස්සා, සංඝේ සගාරවා විහරන්ති සප්පතිස්සා, සික්ඛාය සගාරවා විහරන්ති සප්පතිස්සා, අඤ්ඤමඤ්ඤං සගාරවා විහරන්ති සප්පතිස්සා. අයං ඛෝ කිම්බිල, හේතු අයං පච්චයෝ, යේන තථාගතේ පරිනිබ්බුතේ සද්ධම්මෝ චිරට්ඨිතිකෝ හෝතී’ති.
“කිම්බිලය, මෙහිලා තථාගතයන් පිරිනිවන් පෑ කල්හී භික්ෂු භික්ෂුණී උපාසක උපාසිකාවෝ ශාස්තෘන් වහන්සේ කෙරෙහි ගෞරවයෙන්, යටහත් පැවතුම් ඇති ව වාසය කරත් ද, ධර්මය කෙරෙහි ගෞරවයෙන්, යටහත් පැවතුම් ඇති ව වාසය කරත් ද, සංඝයා කෙරෙහි ගෞරවයෙන්, යටහත් පැවතුම් ඇති ව වාසය කරත් ද, ශික්ෂාව කෙරෙහි ගෞරවයෙන්, යටහත් පැවතුම් ඇති ව වාසය කරත් ද, එකිනෙකා කෙරෙහි ගෞරවයෙන්, යටහත් පැවතුම් ඇති ව වාසය කරත් ද, කිම්බිල, යම් හෙයකින් තථාගතයන් වහන්සේ පිරිනිවන් පා වදාළ කල්හී සද්ධර්මය බොහෝ කලක් පවතින්නේ නම්, එයට හේතුව මෙය යි. එයට ප්‍රත්‍යය මෙය යි.”
සාදු! සාදු!! සාදු!!!
කිම්බිල සූත්‍රය නිමා විය.
