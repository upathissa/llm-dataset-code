අංගුත්තර නිකාය
දසක නිපාතෝ
10.1.5.8. දසධම්ම සුත්තං
10.1.5.8. නිතර මෙනෙහි කළ යුතු කරුණු දහය ගැන වදාළ දෙසුම
(සාවත්ථිනිදානං)
සැවැත් නුවර දී ය ………..
දස ඉමේ භික්ඛවේ ධම්මා පබ්බජිතේන අභිණ්හං පච්චවෙක්ඛිතබ්බා. කතමේ දස:
“මහණෙනි, මෙම දස කරුණ පැවිද්දහු විසින් නිතර මෙනෙහි කළ යුත්තේ ය. ඒ කවර දස කරුණක් ද යත්;
1. “වේවණ්ණියම්හි අජ්ඣුපගතෝ”ති පබ්බජිතේන අභිණ්හං පච්චවෙක්ඛිතබ්බං,
1. ‘මම් දුර්වර්ණභාවයට පැමිණියෙම් වෙමි’ යි පැවිද්දහු විසින් නිතර මෙනෙහි කළ යුත්තේ ය.
2. “පරපටිබද්ධා මේ ජීවිකා”ති පබ්බජිතේන අභිණ්හං පච්චවෙක්ඛිතබ්බං.
2. ‘මාගේ ජීවත්වීම අන්‍යයන්ගේ සිව්පසය හා බැඳී තිබෙන්නේ’ යැයි පැවිද්දහු විසින් නිතර මෙනෙහි කළ යුත්තේ ය.
3. “අඤ්ඤෝ මේ ආකප්පෝ කරණීයෝ”ති පබ්බජිතේන අභිණ්හං පච්චවෙක්ඛිතබ්බං.
3. ‘මා විසින් පැවිද්දන්ට ගැලපෙන අන්‍ය වූ ආකල්පයක් ඇතිව සිටිය යුතු’ යැයි පැවිද්දහු විසින් නිතර මෙනෙහි කළ යුත්තේ ය.
4. “කච්චිනු ඛෝ මේ අත්තා සීලතෝ න උපවදතී”ති පබ්බජිතේන අභිණ්හං පච්චවෙක්ඛිතබ්බං.
4. ‘කිම? මාගේ සිත සීලය හේතුවෙන් මට චෝදනා නොකරන්නේ දැ’යි පැවිද්දහු විසින් නිතර මෙනෙහි කළ යුත්තේ ය.
5. “කච්චිනු ඛෝ මං අනුවිච්ච විඤ්ඤූ සබ්‍රහ්මචාරී සීලතෝ න උපවදන්තී”ති පබ්බජිතේන අභිණ්හං පච්චවෙක්ඛිතබ්බං.
5. ‘කිම? නුවණැති සබ්‍රහ්මචාරීහු කරුණු සහිත ව මා හට සීලයෙන් චෝදනා නොකරන්නාහු දැ’යි පැවිද්දහු විසින් නිතර මෙනෙහි කළ යුත්තේ ය.
6. “ සබ්බේහි මේ පියේහි මනාපේහි නානා භාවෝ විනාභාවෝති” පබ්බජිතේන අභිණ්හං පච්චවෙක්ඛිතබ්බං.
6. ‘මා හට ප්‍රිය වූ මනාප වූ සියළු දැයෙහි වෙනස් වෙනස් ස්වභාවයන්ට පත් වීම, විනාශයට පත්වීම තිබෙන්නේ යැ’යි පැවිද්දහු විසින් නිතර මෙනෙහි කළ යුත්තේ ය.
7. “කම්මස්සකොම්හි කම්මදායාදෝ කම්මයෝනි කම්මබන්ධු කම්මපටිසරණෝ යං කම්මං කරිස්සාමි කල්‍යාණං වා පාපකං වා තස්ස දායාදෝ භවිස්සාමීති” පබ්බජිතේන අභිණ්හං පච්චවෙක්ඛිතබ්බං.
7. ‘මා කරන ලද දෙයින් ඇතිවන විපාකය මා සතු දේ වශයෙන් ඇති ව සිටින කෙනෙක්මි. මා කරන ක්‍රියාව ම දායාදය කොට සිටින කෙනෙක්මි. මාගේ ක්‍රියාව මා උපදින තැන තීරණය කරන ස්වභාවයෙන් යුතු වෙමි. මාගේ ක්‍රියාව ම ඥාතියා කොට වසමි. කර්මය පිළිසරණ කොට වසමි. කල්‍යාණ වූ හෝ පාපී වූ හෝ යම් ක්‍රියාවක් කරන්නෙම් ද, එහි ඵලය දායාදය කරගන්නෙක් වෙමි’ යි පැවිද්දහු විසින් නිතර මෙනෙහි කළ යුත්තේ ය.
8. “කථං භූතස්ස මේ රත්තින්දිවා වීතිපතන්තී”ති පබ්බජිතේන අභිණ්හං පච්චවෙක්ඛිතබ්බං.
8. ‘කෙබඳු අයුරින් ගත කරන මට රාත්‍රිය ත්, දහවල ත් ඉක්ම යන්නේ දැ’යි පැවිද්දහු විසින් නිතර මෙනෙහි කළ යුත්තේ ය.
9. “කච්චිනු ඛෝහං සුඤ්ඤාගාරේ අභිරමාමී”ති පබ්බජිතේන අභිණ්හං පච්චවෙක්ඛිතබ්බං.
9. ‘කිම? මම් ධර්මයේ හැසිරීමට යෝග්‍ය වූ ජනශූන්‍ය තැනක සිත් අලවා වසන්නෙක් වෙම් දැ’යි පැවිද්දහු විසින් නිතර මෙනෙහි කළ යුත්තේ ය.
10. “අත්ථිනු ඛෝ මේ උත්තරිමනුස්සධම්මා අලමරියඤාණදස්සන විසේසෝ අධිගතෝ සෝහං පච්ඡිමේ කාලේ සබ්‍රහ්මචාරීහි පුට්ඨෝ න මංකුභවිස්සාමී”ති පබ්බජිතේන අභිණ්හං පච්චවෙක්ඛිතබ්බං.
10. ‘මා විසින් සාමාන්‍ය මිනිස් ස්වභාවය ඉක්මවා ගිය ආර්ය වූ ඥානදර්ශන විශේෂයක් අත්පත් කරගෙන ඇත්තේ දැයි ඒ මම් අවසාන කාලයෙහි සබ්‍රහ්මචාරීන් වහන්සේලා විසින් විමසන ලද්දෙම් නම් තේජස් රහිත ව මුව යටට හරවා නොසිටින්නෙමි යි පැවිද්දහු විසින් නිතර මෙනෙහි කළ යුත්තේ ය.
ඉමේ ඛෝ භික්ඛවේ දස ධම්මා පබ්බජිතේන අභිණ්හං පච්චවෙක්ඛිතබ්බා ති.
මහණෙනි, පැවිද්දහු විසින් නිතර මෙනෙහි කළ යුතු දස කරුණ නම් මේවා ය.
සාදු! සාදු!! සාදු!!!
දසධම්ම සූත්‍රය නිමා විය.
