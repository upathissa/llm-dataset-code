අංගුත්තර නිකාය
දසක නිපාතෝ
10.3.1.11. අසේඛ සුත්තං
10.3.1.11. අසේඛ භික්ෂුව ගැන වදාළ දෙසුම
අථ ඛෝ අඤ්ඤතරෝ භික්ඛු යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ සෝ භික්ඛු භගවන්තං ඒතදවෝච.
එකල්හී එක්තරා භික්ෂුවක් භාග්‍යවතුන් වහන්සේ යම් තැනක වැඩසිටි සේක් ද, එතැනට පැමිණියේ ය. පැමිණ භාග්‍යවතුන් වහන්සේට සකසා වන්දනා කොට එකත්පස්ව හිඳගත්තේ ය. එකත්පස් ව හුන් ඒ භික්ෂුව භාග්‍යවතුන් වහන්සේට මෙය පැවසුවේ ය.
අසේඛෝ අසේඛෝ තී භන්තේ වුච්චති, කිත්තාවතා නු ඛෝ භන්තේ භික්ඛු අසේඛෝ හෝතී ති?
“ස්වාමීනී, ‘අසේඛ, අසේඛ’ යැයි කියනු ලැබේ. ස්වාමීනී, භික්ෂුවක් අසේඛ වන්නේ කිනම් කරුණු මත ද?”
ඉධ භික්ඛු, භික්ඛු අසේඛාය සම්මාදිට්ඨියා සමන්නාගතෝ හෝති, අසේඛේන සම්මාසංකප්පේන සමන්නාගතෝ හෝති, අසේඛාය සම්මාවාචාය සමන්නාගතෝ හෝති, අසේඛේන සම්මා කම්මන්තේන සමන්නාගතෝ හෝතී, අසේඛේන සම්මාආජීවේන සමන්නාගතෝ හෝති, අසේඛේන සම්මාවායාමේන සමන්නාගතෝ හෝති, අසේඛාය සම්මාසතියා සමන්නාගතෝ හෝති, අසේඛේන සම්මාසමාධිනා සමන්නාගතෝ හෝති, අසේඛේන සම්මාඤාණේන සමන්නාගතෝ හෝති, අසේඛාය සම්මා විමුත්තියා සමන්නාගතෝ හෝති. ඒවං ඛෝ භික්ඛු, භික්ඛු අසේඛෝ හෝතී ති.
“භික්ෂුව, මෙහිලා භික්ෂුවක් හික්මීම අවසන් කරන ලද නිවැරදි දෘෂ්ටියෙන් යුක්ත වෙයි ද, හික්මීම අවසන් කරන ලද නිවැරදි සංකල්පයෙන් යුක්ත වෙයි ද, හික්මීම අවසන් කරන ලද නිවැරදි වචන භාවිතයෙන් යුක්ත වෙයි ද, හික්මීම අවසන් කරන ලද නිවැරදි කායික ක්‍රියායෙන් යුක්ත වෙයි ද, හික්මීම අවසන් කරන ලද නිවැරදි ජීවිකාවෙන් යුක්ත වෙයි ද, හික්මීම අවසන් කරන ලද නිවැරදි වීර්යයෙන් යුක්ත වෙයි ද, හික්මීම අවසන් කරන ලද නිවැරදි සිහියෙන් යුක්ත වෙයි ද, හික්මීම අවසන් කරන ලද නිවැරදි චිත්තේකාග්‍රතාවයෙන් යුක්ත වෙයි ද, හික්මීම අවසන් කරන ලද නිවැරදි ඥානයෙන් යුක්ත වෙයි ද, හික්මීම අවසන් කරන ලද නිවැරදි විමුක්තියෙන් යුක්ත වෙයි ද, භික්ෂුව, මේ අයුරින් ය භික්ෂුවක් අසේඛ වන්නේ.”
සාදු! සාදු!! සාදු!!!
අසේඛ සූත්‍රය නිමා විය.
