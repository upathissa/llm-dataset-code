සංයුත්ත නිකාය
සළායතන වග්ගෝ
1.1.12. දුතිය බාහිරානත්ත සුත්තං
1.1.12. බාහිර දේ තුළ ඇති අනාත්ම බව ගැන වදාළ දෙවෙනි දෙසුම
සාවත්ථියං....
සැවැත් නුවර දී ….
රූපා භික්ඛවේ, අනත්තා අතීතානාගතා, කෝ පන වාදෝ පච්චුප්පන්නානං, ඒවං පස්සං භික්ඛවේ, සුතවා අරියසාවකෝ අතීතේසු රූපේසු අනපේඛෝ හෝති, අනාගතේ රූපේ නාභිනන්දති, පච්චුප්පන්නානං රූපානං නිබ්බිදාය විරාගාය නිරෝධාය පටිපන්නෝ හෝති. සද්දා ....(පෙ).... ගන්ධා ....(පෙ).... රසා ....(පෙ).... ඵොට්ඨබ්බා ....(පෙ).... ධම්මා අනත්තා අතීතානාගතා, කෝ පන වාදෝ පච්චුප්පන්නානං, ඒවං පස්සං භික්ඛවේ, සුතවා අරියසාවකෝ අතීතේසු ධම්මේසු අනපේඛෝ හෝති, අනාගතේ ධම්මේ නාභිනන්දති, පච්චුප්පන්නානං ධම්මානං නිබ්බිදාය විරාගාය නිරෝධාය පටිපන්නෝ හෝතීති.
පින්වත් මහණෙනි, අතීත වූත් අනාගත වූත් රූප අනාත්මයි. ඉතින් වර්තමාන රූපවල අනාත්ම බව ගැන කවර කතා ද? පින්වත් මහණෙනි, ශ්‍රැතවත් ආර්ය ශ්‍රාවකයා ඔය අයුරින් දකින විට අතීතයට ගිය රූප පිළිබඳව අපේක්ෂා රහිත (මධ්‍යස්ථ) වෙනවා. අනාගත රූප පිළිගන්නේ නෑ. වර්තමානයෙහි ඇති රූප පිළිබඳව කලකිරීම පිණිස, නො ඇල්ම පිණිස, තණ්හාව නිරුද්ධ වීම පිණිස ධර්මයෙහි හැසිරෙනවා. ශබ්ද ….(පෙ)…. ගඳ-සුවඳ ….(පෙ)…. රස ….(පෙ)…. පහස ….(පෙ)…. අතීත වූත් අනාගත වූත් සිතට අරමුණු වන දේ අනාත්මයි. ඉතින් වර්තමානයේ සිතට අරමුණු වන දේවල් අනාත්ම ය යන කරුණ ගැන කවර කතා ද? පින්වත් මහණෙනි, ශ්‍රැතවත් ආර්ය ශ්‍රාවකයා ඔය අයුරින් දකින විට අතීතයට ගිය සිතට අරමුණු වුණ දේ පිළිබඳව අපේක්ෂා රහිත (මධ්‍යස්ථ) වෙනවා. අනාගතයේ සිතට අරමුණු වන දේ පිළිගන්නේ නෑ. වර්තමානයෙහි සිතට අරමුණු වන දේ පිළිබඳව කලකිරීම පිණිස, නො ඇල්ම පිණිස, තණ්හාව නිරුද්ධ වීම පිණිස ධර්මයෙහි හැසිරෙනවා.
සාදු! සාදු!! සාදු!!!
දුතිය බාහිරානත්ත සූත්‍රය නිමා විය.
අනිච්චවග්ගෝ පඨමෝ.
පළමුවෙනි අනිච්ච වර්ගය යි.
තස්සුද්දානං:
එහි පිළිවෙළ උද්දානය යි.
අනිච්චං දුක්ඛං අනත්තා ච තයෝ අජ්ඣත්තබාහිරා
යදනිච්චේන තයෝ වුත්තා තේ තේ අජ්ඣත්තබාහිරා
අනිච්ච සූත්‍රය, දුක්ඛ සූත්‍රය, අනත්ත සූත්‍රය වශයෙන් ආධ්‍යාත්ම බාහිර තුන බැගින් ඇත. ඒ වගේ ම අනිත්‍ය ආදී සූත්‍රවල දෙවෙනි සූත්‍ර තුනක් කියන ලදී. ඒවා ද ආධ්‍යාත්ම බාහිර වශයෙන් යුක්ත වේ.
