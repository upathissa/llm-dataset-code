අංගුත්තර නිකාය
දසක නිපාතෝ
10.3.1.4. බීජ සුත්තං
10.3.1.4. පැළවෙන දේ ගැන වදාළ දෙසුම
මිච්ඡාදිට්ඨිකස්ස භික්ඛවේ පුරිස පුග්ගලස්ස මිච්ඡා සංකප්පස්ස - මිච්ඡා වාචස්ස - මිච්ඡා කම්මන්තස්ස - මිච්ඡා ආජීවස්ස - මිච්ඡා වායාමස්ස - මිච්ඡා සතිස්ස - මිච්ඡා සමාධිස්ස - මිච්ඡා ඤාණිස්ස - මිච්ඡා විමුත්තිස්ස යඤ්චේව කායකම්මං යථාදිට්ඨි සමත්තං සමාදින්නං, යඤ්ච වචීකම්මං ....(පෙ).... යඤ්ච මනෝකම්මං යථාදිට්ඨි සමත්තං සමාදින්නං, යා ච චේතනා යා ච පත්ථනා, යෝ ච පණිධි, යේ ච සංඛාරා, සබ්බේ තේ ධම්මා, අනිට්ඨාය අකන්තාය අමනාපාය අහිතාය දුක්ඛාය සංවත්තන්ති. තං කිස්ස හේතු: දිට්ඨි හි භික්ඛවේ පාපිකා.
“මහණෙනි, වැරදි දෘෂ්ටිය ඇති, වැරදි සංකල්ප ඇති, වැරදි වචන භාවිතය ඇති, වැරදි කායික ක්‍රියා ඇති, වැරදි ජීවිකාව ඇති, වැරදි උත්සාහය ඇති, වැරදි සිහිය ඇති, වැරදි සමාධිය ඇති, වැරදි ඥානය ඇති, වැරදි විමුක්තිය ඇති පුද්ගලයා විසින් ඔහු ගත් දෘෂ්ටිය අනුව යම් මැ කායික ක්‍රියාවක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් මැ වචන භාවිතයක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් මැ මානසික ක්‍රියාවක් කරනු ලබයි ද, පවත්වනු ලබයි ද, යම් චේතනාවක්, යම් ප්‍රාර්ථනාවක් යම් අධිෂ්ඨානයක්, යම් සංස්කාරයක් පවත්වනු ලබයි ද, ඒ සෑම දෙයක් ම අනිෂ්ට වූ, අකාන්ත වූ, අමනාප වූ, අයහපත වූ, දුක් පිණිස ම පවතින්නේ ය. එයට හේතුව කුමක් ද? මහණෙනි, දෘෂ්ටිය පවිටු වූ නිසා ය.
සෙය්‍යථාපි භික්ඛවේ නිම්බබීජං වා කෝසාතකී බීජං තිත්තකාලාබු බීජං වා අල්ලාය පඨවියා නික්ඛිත්තං යඤ්චේව පඨවිරසං උපාදියති. යඤ්ච ආපෝරසං උපාදියති. සබ්බං තං තිත්තකත්තාය කටුකත්තාය අසාතත්තාය සංවත්තන්ති. තං කිස්ස හේතු: බීජං හි භික්ඛවේ පාපකං.
මහණෙනි, එය මෙබඳු දෙයකි. යම් සේ කොහොඹ බීජයක් හෝ තිත්ත වැටකොළු බීජයක් හෝ තිත්ත ලබු බීජයක් හෝ තෙත් පොළොවෙහි රෝපණය කළ විට යම් මැ පොළෝ රසයක් ඇද්ද එය ද උරාගනියි. යම් මැ තෙත් බවෙක් ඇද්ද එය ද උරාගනියි. ඒ සියල්ල තිත්ත බව පිණිස, කටුක බව පිණිස, අමිහිරි බව පිණිස ම පවතින්නේ ය. මක්නිසාද යත්, මහණෙනි, එම බීජය පවිටු නිසා ය.
ඒවමේව ඛෝ භික්ඛවේ මිච්ඡාදිට්ඨිකස්ස පුරිස පුග්ගලස්ස - මිච්ඡා සංකප්පස්ස - මිච්ඡා වාචස්ස - මිච්ඡා කම්මන්තස්ස - මිච්ඡා ආජීවස්ස - මිච්ඡා වායාමස්ස - මිච්ඡා සතිස්ස - මිච්ඡා සමාධිස්ස - මිච්ඡා ඤාණිස්ස - මිච්ඡා විමුත්තිස්ස යඤ්චේව කායකම්මං යථාදිට්ඨි සමත්තං සමාදින්නං, යඤ්ච වචීකම්මං ....(පෙ).... යඤ්ච මනෝකම්මං යථාදිට්ඨි සමත්තං සමාදින්නං, යා ච චේතනා යා ච පත්ථනා, යෝ ච පණිධි, යේ ච සංඛාරා, සබ්බේ තේ ධම්මා, අනිට්ඨාය අකන්තාය අමනාපාය අහිතාය දුක්ඛාය සංවත්තන්ති. තං කිස්ස හේතු: දිට්ඨි හි භික්ඛවේ පාපිකා.
මහණෙනි, එසෙයින් ම වැරදි දෘෂ්ටිය ඇති, වැරදි සංකල්ප ඇති, වැරදි වචන භාවිතය ඇති, වැරදි කායික ක්‍රියා ඇති, වැරදි ජීවිකාව ඇති, වැරදි උත්සාහය ඇති, වැරදි සිහිය ඇති, වැරදි සමාධිය ඇති, වැරදි ඥානය ඇති, වැරදි විමුක්තිය ඇති පුද්ගලයා විසින් ඔහු ගත් දෘෂ්ටිය අනුව යම් මැ කායික ක්‍රියාවක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් ම වචන භාවිතයක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් මැ මානසික ක්‍රියාවක් කරනු ලබයි ද, පවත්වනු ලබයි ද, යම් චේතනාවක්, යම් ප්‍රාර්ථනාවක් යම් අධිෂ්ඨානයක්, යම් සංස්කාරයක් පවත්වනු ලබයි ද, ඒ සෑම දෙයක් ම අනිෂ්ට වූ, අකාන්ත වූ, අමනාප වූ, අයහපත වූ, දුක් පිණිස ම පවතින්නේ ය. එයට හේතුව කුමක් ද? මහණෙනි, දෘෂ්ටිය පවිටු වූ නිසා ය.
සම්මාදිට්ඨිකස්ස භික්ඛවේ පුරිසපුග්ගලස්ස සම්මා සංකප්පස්ස - සම්මා වාචස්ස - සම්මා කම්මන්තස්ස - සම්මා ආජීවස්ස - සම්මා වායාමස්ස - සම්මා සතිස්ස - සම්මා සමාධිස්ස - සම්මා ඤාණිස්ස - සම්මා විමුත්තිස්ස යඤ්චේව කායකම්මං යථාදිට්ඨි සමත්තං සමාදින්නං, යඤ්ච වචීකම්මං යථාදිට්ඨි සමත්තං සමාදින්නං යඤ්ච මනෝකම්මං යථාදිට්ඨි සමත්තං සමාදින්නං, යා ච චේතනා, යා ච පත්ථනා යෝ ච පණිධි, යේ ච සංඛාරා සබ්බේ තේ ධම්මා ඉට්ඨාය කන්තාය මනාපාය හිතාය සුඛාය සංවත්තන්ති. තං කිස්ස හේතු: දිට්ඨි හි4 භික්ඛවේ භද්දිකා.
මහණෙනි, නිවැරදි දෘෂ්ටිය ඇති, නිවැරදි සංකල්ප ඇති, නිවැරදි වචන භාවිතය ඇති, නිවැරදි කායික ක්‍රියා ඇති, නිවැරදි ජීවිකාව ඇති, නිවැරදි උත්සාහය ඇති, නිවැරදි සිහිය ඇති, නිවැරදි සමාධිය ඇති, නිවැරදි ඥානය ඇති, නිවැරදි විමුක්තිය ඇති පුද්ගලයා විසින් ඔහු ගත් දෘෂ්ටිය අනුව යම් මැ කායික ක්‍රියාවක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් මැ වචන භාවිතයක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් මැ මානසික ක්‍රියාවක් කරනු ලබයි ද, පවත්වනු ලබයි ද, යම් චේතනාවක්, යම් ප්‍රාර්ථනාවක් යම් අධිෂ්ඨානයක්, යම් සංස්කාරයක් පවත්වනු ලබයි ද, ඒ සෑම දෙයක් ම සිතට ප්‍රිය වූ, කාන්ත වූ, මනාප වූ, යහපත වූ, සැප පිණිස ම පවතින්නේ ය. එයට හේතුව කුමක් ද? මහණෙනි, දෘෂ්ටිය සොඳුරු වූ නිසා ය.
සෙය්‍යථාපි භික්ඛවේ, උච්ඡුබීජං වා සාළි බීජං වා මුද්දිකා බීජං වා අල්ලාය පඨවියා නික්ඛිත්තං යඤ්චේව පඨවිරසං උපාදියති, යඤ්ච ආපෝරසං උපාදියති, සබ්බං තං සාතත්තාය මධුරත්තාය අසේචනකත්තාය සංවත්තති. තං කිස්ස හේතු: බීජං හි භික්ඛවේ භද්දකං.
මහණෙනි, එය මෙබඳු දෙයකි. යම් සේ පැළවෙන උක් ගසක් හෝ හැල් බීජයක් හෝ මිදි බීජයක් හෝ තෙත් පොළොවෙහි රෝපණය කළ විට යම් මැ පොළෝ රසයක් ඇද්ද එය ද උරාගනියි. යම් මැ තෙත් බවෙක් ඇද්ද එය ද උරාගනියි. ඒ සියල්ල මිහිරි බව පිණිස, මධුර බව පිණිස, ඉතා රසවත් බව පිණිස ම පවතින්නේ ය. මක්නිසාද යත්, මහණෙනි, එම බීජය සොඳුරු නිසා ය.
ඒවමේව ඛෝ භික්ඛවේ සම්මාදිට්ඨිකස්ස පුරිසපුග්ගලස්ස සම්මා සංකප්පස්ස සම්මාවාචස්ස - සම්මාකම්මන්තස්ස - සම්මා ආජීවස්ස - සම්මා වායාමස්ස - සම්මා සතිස්ස - සම්මා සමාධිස්ස - සම්මා ඤාණස්ස - සම්මා විමුත්තිස්ස යඤ්චේව කායකම්මං යථාදිට්ඨි සමත්තං සමාදින්නං, යඤ්ච වචීකම්මං ....(පෙ).... යඤ්ච මනෝකම්මං යථාදිට්ඨි සමත්තං සමාදින්නං, යා ච චේතනා, යා ච පත්ථනා යෝ ච පණිධි, යේ ච සංඛාරා සබ්බේ තේ ධම්මා ඉට්ඨාය කන්තාය මනාපාය හිතාය සුඛාය සංවත්තන්ති. තං කිස්ස හේතු: දිට්ඨි හි භික්ඛවේ භද්දිකාති.
මහණෙනි, එසෙයින් ම නිවැරදි දෘෂ්ටිය ඇති, නිවැරදි සංකල්ප ඇති, නිවැරදි වචන භාවිතය ඇති, නිවැරදි කායික ක්‍රියා ඇති, නිවැරදි ජීවිකාව ඇති, නිවැරදි උත්සාහය ඇති, නිවැරදි සිහිය ඇති, නිවැරදි සමාධිය ඇති, නිවැරදි ඥානය ඇති, නිවැරදි විමුක්තිය ඇති පුද්ගලයා විසින් ඔහු ගත් දෘෂ්ටිය අනුව යම් මැ කායික ක්‍රියාවක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් මැ වචන භාවිතයක් කරනු ලබයි ද, පවත්වනු ලබයි ද, ඔහු ගත් දෘෂ්ටිය අනුව යම් මැ මානසික ක්‍රියාවක් කරනු ලබයි ද, පවත්වනු ලබයි ද, යම් චේතනාවක්, යම් ප්‍රාර්ථනාවක් යම් අධිෂ්ඨානයක්, යම් සංස්කාරයක් පවත්වනු ලබයි ද, ඒ සෑම දෙයක් ම සිතට ප්‍රිය වූ, කාන්ත වූ, මනාප වූ, යහපත වූ, සැප පිණිස ම පවතින්නේ ය. එයට හේතුව කුමක් ද? මහණෙනි, දෘෂ්ටිය සොඳුරු වූ නිසා ය.
සාදු! සාදු!! සාදු!!!
බීජ සූත්‍රය නිමා විය.
