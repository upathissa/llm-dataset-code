අංගුත්තර නිකාය
පඤ්චක නිපාතෝ
5.3.1.5. ඵාසුවිහාර සුත්තං
5.3.1.5. පහසුවෙන් වාසය කිරීම ගැන වදාළ දෙසුම
(සාවත්ථිනිදානං)
සැවැත් නුවර දී ය …..
පඤ්චිමේ භික්ඛවේ, ඵාසුවිහාරා. කතමේ පඤ්ච;
මහණෙනි, මේ පහසුවෙන් වාසය කිරීම් පසකි. ඒ කවර පසක් ද යත්;
ඉධ භික්ඛවේ භික්ඛුනෝ මෙත්තං කායකම්මං පච්චුපට්ඨිතං හෝති සබ්‍රහ්මචාරීසු ආවී චේව රහෝ ච. මෙත්තං වචීකම්මං ....(පෙ).... මෙත්තං මනෝකම්මං පච්චුපට්ඨිතං හෝති සබ්‍රහ්මචාරීසු ආචී චේව රහෝ ච. යානි තානි සීලානි අඛණ්ඩානි අච්ඡිද්දානි අසබලානි අකම්මාසානි භුජිස්සානි විඤ්ඤුප්පසත්ථානි අපරාමට්ඨානි සමාධිසංවත්තනිකානි, තථාරූපේහි සීලේහි සීලසාමඤ්ඤගතෝ විහරති සබ්‍රහ්මචාරීහි ආවි චේව රහෝ ච. යායං දිට්ඨි අරියා නිය්‍යානිකා නිය්‍යාති තක්කරස්ස සම්මා දුක්ඛක්ඛයාය, තථාරූපාය දිට්ඨියා දිට්ඨිසාමඤ්ඤගතෝ විහරති සබ්‍රහ්මචාරීහි ආවී චේව රහෝ ච.
මහණෙනි, මෙහිලා භික්ෂුව තුළ සබ්‍රහ්මචාරීන් වහන්සේලා කෙරෙහි එළිපිට ත්, රහසේ ත් මෛත්‍රී කාය කර්මයන් එළඹ සිටියේ වෙයි. මෛත්‍රී වචී කර්මයන් ….(පෙ)…. සබ්‍රහ්මචාරීන් වහන්සේලා කෙරෙහි එළිපිට ත්, රහසේ ත් මෛත්‍රී මනෝ කර්මයන් එළඹ සිටියේ වෙයි.
කඩ නොවූ, සිදුරු රහිත වූ, පැල්ලම් රහිත වූ, කැලැල් රහිත වූ, තෘෂ්ණා දාස බව රහිත වූ, නැණවතුන්ගෙන් ප්‍රශංසා ලැබෙන්නා වූ, තෘෂ්ණා දෘෂ්ටි ආදිය මිශ්‍ර නොවූ, සමාධිය පිණිස පවතින්නා වූ යම් ඒ සීලයන් ඇද්ද, සබ්‍රහ්මචාරීන් වහන්සේලා සමඟ එළිපිට ත්, රහසේ ත් එබඳු වූ සීලයන්ගෙන් සමාන වූයේ වෙයි.
ආර්ය වූ, නිවන පිණිස පවතින, මැනැවින් දුක් අවසන් කරනු ලබන, යම් දෘෂ්ටියක් ඇද්ද, එබඳු වූ දෘෂ්ටියකින් සබ්‍රහ්මචාරීන් වහන්සේලා සමඟ එළිපිට ත්, රහසේ ත් සමාන වූයේ වෙයි.
ඉමේ ඛෝ භික්ඛවේ පඤ්ච ඵාසුවිහාරාති.
මහණෙනි, මේ වනාහී පහසුවෙන් වාසය කිරීම් පස යි.
සාදු! සාදු!! සාදු!!!
ඵාසුවිහාර සූත්‍රය නිමා විය.
