ඛුද්දක නිකාය
ඉතිවුත්තක පාළි
2.1.2. දුතිය භික්ඛු සුත්තං
2.1.2. භික්ෂුව ගැන වදාළ දෙවෙනි දෙසුම
වුත්තං හේතං භගවතා, වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
ද්වීහි භික්ඛවේ ධම්මේහි සමන්නාගතෝ භික්ඛු දිට්ඨේව ධම්මේ සුඛං විහරති අවිඝාතං අනුපායාසං අපරිළාහං. කායස්ස භේදා පරං මරණා සුගති පාටිකංඛා. කතමේහි ද්වීහි? ඉන්ද්‍රියේසු ගුත්තද්වාරතාය ච භෝජනේ මත්තඤ්ඤුතාය ච. ඉමේහි ඛෝ භික්ඛවේ ද්වීහි ධම්මේහි සමන්නාගතෝ භික්ඛු දිට්ඨේව ධම්මේ සුඛං විහරති අවිඝාතං අනුපායාසං අපරිළාහං. කායස්ස භේදා පරම්මරණා සුගති පාටිකංඛා’ති.
“පින්වත් මහණෙනි, කරුණු දෙකකින් සමන්විත භික්ෂුව මේ ජීවිතයේදීම ජීවත් වෙන්නේ ගොඩාක් සැපසේමයි. පීඩා නැතුවමයි. වෙහෙස නැතුවමයි. කිසිම දැවීමකුත් නැතුවමයි. කය බිඳිලා මිය පරලොව ගියාට පස්සෙත් සුගතියේ ඉපදීමමයි කැමති වෙන්න තියෙන්නෙත්. ඒ කරුණු දෙක මොනවාද? ඒවා තමයි ඉඳුරන් සංවර කර ගැනීමත්, වළඳන භෝජනයේ සැබෑ අර්ථය දන්නාකමත්. පින්වත් මහණෙනි, මේ කරුණු දෙකෙන් සමන්විත භික්ෂුවට මේ ජීවිතයේදීම ගොඩක් සැපෙන් ජීවත් වෙනවා. පීඩා නැතුව ජීවත් වෙනවා. වෙහෙස නැතුව, කිසිම දැවීමකුත් නැතුව තමයි ජීවත් වෙන්නේ. කය බිඳිලා ගියාට පස්සෙත් සුගතියේ ඉපදීමමයි කැමති වෙන්න තියෙන්නේ.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
චක්ඛු සෝතඤ්ච ඝානඤ්ච ජිව්හා කායෝ අථෝ මනෝ,
ඒතානි යස්ස ද්වාරානි සුගුත්තානීධ භික්ඛුනෝ
“ඇස, කන, නාසය, දිව, කයත් ඒ වගේම මනස කියන මේ ආයතනයත් තියෙනවා. ඒවා ඉතා හොඳින් සංවර කරගත් භික්ෂුවක් මේ ශාසනයේ ඉන්නවා,
භෝජනම්හි ච මත්තඤ්ඤූ ඉන්ද්‍රියේසු ච සංවුතෝ,
කායසුඛං චේතෝසුඛං සුඛං සෝ අධිගච්ඡති
වළඳන භෝජනයේ සැබෑ අර්ථයත් දන්නවා. ඉන්ද්‍රියයනුත් ඉතා හොඳින් සංවර කරගෙන ඉන්නවා. ඔහු කායික සැපයෙනුත්, මානසික සැපයෙනුත් සැපයට පත්වෙනවා.
අඩය්හමානේන කායේන අඩය්හමානේන චේතසා,
දිවා වා යදි වා රත්තිං සුඛං විහරති තාදිසෝ”ති
ඔහුගේ කය දැවෙන්නෙත් නෑ. සිත දැවෙන්නෙත් නෑ. ඒ නිසාම දිවා රාත්‍රී දෙකේ සැපසේම තමයි ජීවත් වෙන්නේ.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
