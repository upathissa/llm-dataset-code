අංගුත්තර නිකාය
පඤ්චක නිපාතෝ
5.1.4.10. මහාසාල සුත්තං
5.1.4.10. මහා වෘක්ෂය උපමා කොට වදාළ දෙසුම
හිමවන්තං භික්ඛවේ පබ්බතරාජං නිස්සාය මහාසාලා පඤ්චහි වඩ්ඪිහි වඩ්ඪන්ති. කතමාහි පඤ්චහි?
මහණෙනි, හිමාල පර්වතරාජයා ඇසුරු කොට ගත් මහා වෘක්ෂයෝ අභිවෘද්ධීන් පසකින් වැඩී යති. ඒ කවර පසකින් ද යත්;
සාඛාපත්තපලාසේන වඩ්ඪන්ති. තචේන වඩ්ඪන්ති. පපටිකාය වඩ්ඪන්ති. ඵෙග්ගුනා වඩ්ඪන්ති. සාරේන වඩ්ඪන්ති. හිමවන්තං භික්ඛවේ පබ්බතරාජං නිස්සාය මහාසාලා ඉමාහි පඤ්චහි වඩ්ඪිහි වඩ්ඪන්ති.
අතු කොළ දළුවෙන් වැඩී යති. සිවියෙන් වැඩී යති. පොත්තෙන් වැඩී යති. එළයෙන් වැඩී යති. අරටුවෙන් වැඩී යති. මහණෙනි, හිමාල පර්වතරාජයා ඇසුරු කොට ගත් මහා වෘක්ෂයෝ මේ අභිවෘද්ධීන් පසින් වැඩී යති.
ඒවමේව ඛෝ භික්ඛවේ සද්ධං කුලපතිං නිස්සාය අන්තෝජනෝ පඤ්චහි වඩ්ඪිහි වඩ්ඪති. කතමාහි පඤ්චහි?
එසෙයින් ම මහණෙනි, සැදැහැවත් කුලපුත්‍රයා ඇසුරු කොටගත් ඇතුළු ජනයා අභිවෘද්ධීන් පසකින් වැඩී යති. ඒ කවර පසකින් ද යත්;
සද්ධාය වඩ්ඪති. සීලේන වඩ්ඪති. සුතේන වඩ්ඪති. චාගේන වඩ්ඪති. පඤ්ඤාය වඩ්ඪති. සද්ධං භික්ඛවේ කුලපතිං නිස්සාය අන්තෝජනෝ ඉමාහි පඤ්චහි වඩ්ඪිහි වඩ්ඪතීති.
ශ්‍රද්ධාවෙන් වැඩෙයි. සීලයෙන් වැඩෙයි. ශ්‍රැතයෙන් වැඩෙයි. ත්‍යාගයෙන් වැඩෙයි. ප්‍රඥාවෙන් වැඩෙයි. මහණෙනි, සැදැහැවත් කුලපුත්‍රයා ඇසුරු කොටගත් ඇතුළු ජනයා මේ අභිවෘද්ධීන් පසින් වැඩී යති.
(ගාථා)
යථා ච පබ්බතෝ සේලෝ අරඤ්ඤස්මිං බ්‍රහාවනේ,
තං රුක්ඛා උපනිස්සාය වඩ්ඪන්තේ තේ වනප්පතී
1. ගැඹුරු වනයෙහි සුවිශාල ගල් පර්වතයක් තිබෙන්නේ වෙයි ද, එය ඇසුරු කොට ඒ වනස්පති මහා වෘක්ෂයෝ යම් සේ වැඩී යත් ද,
තථේව සීල සම්පන්නං සද්ධං කුලපතිං ඉධ,
උපනිස්සාය වඩ්ඪන්ති පුත්තදාරා ච බන්ධවා,
අමච්චා ඤාතිසංඝා ච යේ චස්ස අනුජීවිනෝ
2. එසෙයින් ම මෙලොවෙහි සීල සම්පන්න වූ සැදැහැවත් කුලපුත්‍රයා ඇසුරු කොට ගෙන අඹුදරුවෝ ද, ඥාතීහු ද, අමාත්‍යයෝ ද, නෑ සමූහයා ද, ඔවුන් අනුව දිවි ගෙවන්නෝ වෙත් ද, ඔවුහු වැඩෙති.
තස්ස සීලවතෝ සීලං චාගං සුචරිතානි ච,
පස්සමානානුකුබ්බන්ති යේ භවන්ති චිවක්ඛණා
3. එහි යම් නුවණැත්තෝ සිටිත් නම් ඔවුහු ද, සිල්වත් වූ ඔහුගේ සීලය, ත්‍යාගය, සුචරිතාදිය දැක ඒවා අනුකරණය කරති.
ඉධ ධම්මං චරිත්වාන මග්ගං සුගතිගාමිනං,
නන්දිනෝ දේවලෝකස්මිං මෝදන්ති කාමකාමිනෝති
4. මෙහි සුගතියට මාර්ගය වූ ඒ සුචරිත ධර්මයෙහි හැසිර තමා කැමති පංච කාම සැපය දෙව්ලොව දී ලබමින් සතුටු වෙමින් ප්‍රීතියට පත්වෙති.
සාදු! සාදු!! සාදු!!!
මහාසාල සූත්‍රය නිමා විය.
සුමනාවග්ගෝ චතුත්ථෝ.
සිව්වෙනි සුමනා වර්ගය අවසන් විය.
තස්සුද්දානං:
එහි පිළිවෙළ උද්දානය යි :

සුමනා චුන්දී උග්ගහෝ සීහදානානිසංසයෝ
කාල භෝජන සද්ධාය පුත්තසාලේහි තේ දසාති
සුමනා සූත්‍රය, චුන්දී සූත්‍රය, උග්ගහ සූත්‍රය, සීහ සූත්‍රය, දානානිසංස සූත්‍රය, කාලදාන සූත්‍රය, භෝජන සූත්‍රය, සද්ධා සූත්‍රය, පුත්ත සූත්‍රය සහ මහාසාල සූත්‍රය වශයෙන් මෙහි සූත්‍ර දශයකි.
