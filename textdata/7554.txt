අංගුත්තර නිකාය
තික නිපාතෝ
3.1.3.5.
තයෝ’මේ භික්ඛවේ, පුග්ගලා සන්තෝ සංවිජ්ජමානා ලෝකස්මිං. කතමේ තයෝ? අරුකූපමචිත්තෝ පුග්ගලෝ, විජ්ජූපමචිත්තෝ පුග්ගලෝ, වජිරූපමචිත්තෝ පුග්ගලෝ.
පින්වත් මහණෙනි, මේ පුද්ගලයන් තුන් දෙනෙක් ලෝකයේ දකින්නට ලැබෙනවා. ඒ තුන් දෙනා කවුද? නරක් වුන තුවාලයක් වැනි සිතක් ඇති පුද්ගලයාත්, විදුලිය වැනි සිතක් ඇති පුද්ගලයාත්, දියමන්තියක් වැනි සිතක් ඇති පුද්ගලයාත් ය.
කතමෝ ච භික්ඛවේ, අරුකූපමචිත්තෝ පුග්ගලෝ? ඉධ භික්ඛවේ, ඒකච්චෝ පුග්ගලෝ කෝධනෝ හෝති උපායාසබහුලෝ, අප්පම්පි වුත්තෝ සමානෝ අභිසජ්ජති, කුප්පති, බ්‍යාපජ්ජති, පතිත්ථීයති, කෝපඤ්ච දෝසඤ්ච අප්පච්චයඤ්ච පාතුකරෝති. සෙය්‍යථාපි භික්ඛවේ, දුට්ඨාරුකා කට්ඨේන වා කඨලේන වා ඝට්ටිතා භිය්‍යෝසෝමත්තාය අස්සන්දති: ඒවමේවං ඛෝ භික්ඛවේ, ඉධේකච්චෝ පුග්ගලෝ කෝධනෝ හෝති උපායාසබහුලෝ, අප්පම්පි වුත්තෝ සමානෝ අභිසජ්ජති, කුප්පති, බ්‍යාපජ්ජති, පතිත්ථීයති, කෝපඤ්ච දෝසඤ්ච අප්පච්චයඤ්ච පාතුකරෝති. අයං වුච්චති භික්ඛවේ, අරුකූපමචිත්තෝ පුග්ගලෝ.
පින්වත් මහණෙනි, නරක් වුණු තුවාලයක් වැනි සිතක් ඇති පුද්ගලයා කවුද? පින්වත් මහණෙනි, මෙහි ඇතැම් පුද්ගලයෙක් ඉන්නවා. ඔහු ක්‍රෝධ කරන කෙනෙක්. බහුල වශයෙන් කෝපය නිසා පීඩා විඳිනවා. ස්වල්ප දෙයක් කියූ කල්හිත් ඒ වචනයේ ම ගැලෙනවා. කිපෙනවා. තරහ ගන්නවා. අයහපත කැමැති වෙනවා. කෝපයත්, ද්වේෂයත්, නො සතුටත් පහළ කරනවා. පින්වත් මහණෙනි, එය නරක් වුණු තුවාලයක් වගෙයි. කෝටු කැබැල්ලකින් වේවා, ගල් කැටයකින් වේවා පොඩ්ඩක් ගැටුනොත් බොහෝ සෙයින් ම ලේ සැරව වැගිරෙනවා. අන්න ඒ වගේ ම තමයි පින්වත් මහණෙනි, මෙහි ඇතැම් පුද්ගලයෙක් ඉන්නවා. ඔහු ක්‍රෝධ කරන කෙනෙක්. බහුල වශයෙන් කෝපය නිසා පීඩා විඳිනවා. ස්වල්ප දෙයක් කියූ කල්හිත් ඒ වචනයේ ම ගැලෙනවා. කිපෙනවා. තරහ ගන්නවා. අයහපත කැමැති වෙනවා. කෝපයත්, ද්වේෂයත්, නො සතුටත් පහළ කරනවා. පින්වත් මහණෙනි, මෙයාට තමයි කියන්නේ නරක් වූ තුවාලයක් වැනි සිතක් ඇති පුද්ගලයා කියලා.
කතමෝ ච භික්ඛවේ, විජ්ජූපමචිත්තෝ පුග්ගලෝ? ඉධ භික්ඛවේ, ඒකච්චෝ පුග්ගලෝ ‘ඉදං දුක්ඛන්’ති යථාභූතං පජානාති, ‘අයං දුක්ඛසමුදයෝ’ති යථාභූතං පජානාති, ‘අයං දුක්ඛනිරෝධෝ’ති යථාභූතං පජානාති, ‘අයං දුක්ඛනිරෝධගාමිනී පටිපදා’ති යථාභූතං පජානාති. සෙය්‍යථාපි භික්ඛවේ, චක්ඛුමා පුරිසෝ රත්තන්ධකාරතිමිසායං විජ්ජන්තරිකාය රූපානි පස්සෙය්‍ය; ඒවමේවං ඛෝ භික්ඛවේ, ඉධේකච්චෝ පුග්ගලෝ ‘ඉදං දුක්ඛන්’ති යථාභූතං පජානාති ....(පෙ).... ‘අයං දුක්ඛනිරෝධගාමිනී පටිපදා’ති යථාභූතං පජානාති. අයං වුච්චති භික්ඛවේ, විජ්ජූපමචිත්තෝ පුග්ගලෝ.
පින්වත් මහණෙනි, විදුලිය වැනි සිතක් තියෙන පුද්ගලයා කවුද? පින්වත් මහණෙනි, මෙහි ඇතැම් පුද්ගලයෙක් ‘මෙය වනාහී දුක නම් වූ ආර්ය සත්‍යය යි’ කියා ඇති සැටියෙන් ම අවබෝධ කරනවා, ‘මෙය වනාහී දුකේ හටගැනීම නම් වූ ආර්ය සත්‍යය යි’ කියා ඇති සැටියෙන් ම අවබෝධ කරනවා, ‘මෙය වනාහී දුක නැති වීම නම් වූ ආර්ය සත්‍යය යි’ කියා ඇති සැටියෙන් ම අවබෝධ කරනවා, ‘මෙය වනාහී දුක් නැති වීම පිණිස පවතින ප්‍රතිපදාව නම් වූ ආර්ය සත්‍යය යි’ කියා ඇති සැටියෙන් ම අවබෝධ කරනවා. පින්වත් මහණෙනි, ඒක මෙන්න මේ වගේ දෙයක්. ඇස් ඇති පුරුෂයෙක් රාත්‍රී ඝන අන්ධකාරයේ විදුලි කොටන ආලෝකය පවතින වෙලාවට රූප දකිනවා. අන්න ඒ වගේ තමයි පින්වත් මහණෙනි, මෙහි ඇතැම් පුද්ගලයෙක් ‘මෙය වනාහී දුක නම් වූ ආර්ය සත්‍යය යි’ කියා ඇති සැටියෙන් ම අවබෝධ කරනවා, ....(පෙ).... ‘මෙය වනාහී දුක් නැති වීම පිණිස පවතින ප්‍රතිපදාව නම් වූ ආර්ය සත්‍යය යි’ කියා ඇති සැටියෙන් ම අවබෝධ කරනවා. පින්වත් මහණෙනි, මෙයාට තමයි විදුලිය වැනි සිතක් ඇති පුද්ගලයා කියලා කියන්නේ.
කතමෝ ච භික්ඛවේ, වජිරූපමචිත්තෝ පුග්ගලෝ? ඉධ භික්ඛවේ, ඒකච්චෝ පුග්ගලෝ ආසවානං ඛයා අනාසවං චේතෝවිමුත්තිං පඤ්ඤාවිමුත්තිං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරති. සෙය්‍යථාපි භික්ඛවේ, වජිරස්ස නත්ථි කිඤ්චි අභෙජ්ජං, මණි වා පාසාණෝ වා. ඒවමේවං ඛෝ භික්ඛවේ, ඉධේකච්චෝ පුග්ගලෝ ආසවානං ඛයා ....(පෙ).... උපසම්පජ්ජ විහරති. අයං වුච්චති භික්ඛවේ, වජිරූපමචිත්තෝ පුග්ගලෝ. ඉමේ ඛෝ භික්ඛවේ, තයෝ පුග්ගලා සන්තෝ සංවිජ්ජමානා ලෝකස්මින්ති.
පින්වත් මහණෙනි, දියමන්තියක් වැනි සිතක් ඇති පුද්ගලයා කවුද? පින්වත් මහණෙනි, මෙහි ඇතැම් පුද්ගලයෙක් ආශ්‍රව ක්ෂය කිරීමෙන්, ආශ්‍රව රහිත වූ චේතෝ විමුක්තියත්, ප්‍රඥා විමුක්තියත් මේ ජීවිතයේ දී ම තමන් විසින් ම සාක්ෂාත් කොට වාසය කරනවා. පින්වත් මහණෙනි, ඒක මෙන්න මේ වගේ දෙයක්. දියමන්තියකින් බිඳින්නට බැරි විදිහේ කිසිම මැණිකක්වත්, පාෂාණයක්වත් නෑ. අන්න ඒ වගේ තමයි පින්වත් මහණෙනි, මෙහි ඇතැම් පුද්ගලයෙක් ආශ්‍රව ක්ෂය කිරීමෙන්, ....(පෙ).... සාක්ෂාත් කොට වාසය කරනවා. පින්වත් මහණෙනි, මෙයාට තමයි දියමන්තියක් වැනි සිතක් ඇති පුද්ගලයා කියල කියන්නේ. පින්වත් මහණෙනි, මේ තමයි ලෝකයේ දකින්නට ලැබෙන පුද්ගලයන් තුන් දෙනා.
