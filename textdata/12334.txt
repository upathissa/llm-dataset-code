ඛුද්දක නිකාය
ඉතිවුත්තක පාළි
3.1.3. පඨම වේදනා සුත්තං
3.1.3. විඳීම් ගැන වදාළ පළමු දෙසුම
52. වුත්තං හේතං භගවතා වුත්තමරහතාති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. තිස්සෝ ඉමා භික්ඛවේ වේදනා. කතමා තිස්සෝ? සුඛා වේදනා දුක්ඛා වේදනා අදුක්ඛමසුඛා වේදනා. ඉමා ඛෝ භික්ඛවේ තිස්සෝ වේදනාති.
“පින්වත් මහණෙනි, මේ විඳීම් (වේදනා) තුනක් තියෙනවා. ඒ තුන මොනවාද? සැප වේදනාව, දුක් වේදනාව, දුක් සැප රහිත වේදනාව. පින්වත් මහණෙනි, මේ තමයි විඳීම් තුන.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “සමාහිතෝ සම්පජානෝ සතෝ බුද්ධස්ස සාවකෝ
වේදනා ච පජානාති වේදනානඤ්ච සම්භවං
“සමාහිත සිත් ඇති හොඳ සිහි නුවණ ඇති සම්බුදු සමිඳුන්ගේ ශ්‍රාවකයා මේ විඳීම් ගැනත් අවබෝධ කරනවා, වේදනාවන්ගේ හටගැනීම ගැනත් අවබෝධ කරනවා.
3. යත්ථ චේතා නිරුජ්ඣන්ති මග්ගඤ්ච ඛයගාමිනං
වේදනානං ඛයා භික්ඛු නිච්ඡාතෝ පරිනිබ්බුතෝ”ති
යම් තැනකදී (අනුපාදිශේෂ නිර්වාණ ධාතුවේදී) මේවා නිරුද්ධ වෙනවා නම්, එයත් අවබෝධ කරනවා. වේදනා ක්ෂය වෙලා යන ආර්ය මාර්ගයත් අවබෝධ කරනවා. සියලු විඳීම් ක්ෂය කරලා දාපු ඒ භික්ෂුව කෙලෙස් පිපාසයෙන් තොරව පිරිනිවන් පානවා.”
අයම්පි අත්ථෝ වුත්තෝ භගවතා. ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
