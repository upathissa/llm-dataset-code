අංගුත්තර නිකාය
චතුක්ක නිපාතෝ
4.5.1.3. තතිය සප්පුරිස සුත්තං
4.5.1.3. සත්පුරුෂයා ගැන වදාළ තුන්වෙනි දෙසුම
අසප්පුරිසඤ්ච වෝ භික්ඛවේ දේසිස්සාමි, අසප්පුරිසේන අසප්පුරිසතරඤ්ච, සප්පුරිසඤ්ච සප්පුරිසේන සප්පුරිසතරඤ්ච? තං සුණාථ ....(පෙ)....
මහණෙනි, ඔබට අසත්පුරුෂයා ගැන ත්, අසත්පුරුෂයාට ත් වඩා අසත්පුරුෂයා ගැන ත්, සත්පුරුෂයා ගැන ත්, සත්පුරුෂයාට ත් වඩා සත්පුරුෂයා ගැන ත් දේශනා කරන්නෙමි. එය අසව්. ….(පෙ)….
කතමෝ ච භික්ඛවේ අසප්පුරිසෝ? ඉධ භික්ඛවේ ඒකච්චෝ පාණාතිපාතී හෝති අදින්නාදායී හෝති. කාමේසු මිච්ඡාචාරී හෝති මුසාවාදී හෝති. පිසුණාවාචෝ හෝති. ඵරුසාවාචෝ හෝති සම්ඵප්පලාපී හෝති. අයං වුච්චති භික්ඛවේ අසප්පුරිසෝ.
මහණෙනි, අසත්පුරුෂයා යනු කවරෙක් ද? මහණෙනි, මෙහිලා ඇතැමෙක් සතුන් මරන්නේ වෙයි. සොරකම් කරන්නේ වෙයි. වැරදි කාම සේවනයෙහි යෙදෙන්නේ වෙයි. බොරු කියන්නේ වෙයි. කේලාම් කියන්නේ වෙයි. දරුණු වචන කියන්නේ වෙයි. නිසරු බස් කියන්නේ වෙයි. මහණෙනි, මොහු අසත්පුරුෂයා යැයි කියනු ලැබේ.
කතමෝ ච භික්ඛවේ අසප්පුරිසේන අසප්පුරිසතරෝ? ඉධ භික්ඛවේ ඒකච්චෝ අත්තනා ච පාණාතිපාතී හෝති, පරඤ්ච පාණාතිපාතේ සමාදපේති. අත්තනා ච අදින්නාදායී හෝති, පරඤ්ච අදින්නාදානේ සමාදපේති, අත්තනා ච කාමේසු මිච්ඡාචාරී හෝති, පරඤ්ච කාමේසු මිච්ඡාචාරේ සමාදපේති. අත්තනා ච මුසාවාදී හෝති, පරඤ්ච මුසාවාදේ සමාදපේති. අත්තනා ච පිසුණාවාචෝ හෝති, පරඤ්ච පිසුණාය වාචාය සමාදපේති. අත්තනා ච ඵරුසාවාචෝ හෝති, පරඤ්ච ඵරුසාය වාචාය සමාදපේති. අත්තනා ච සම්ඵප්පලාපී හෝති, පරඤ්ච සම්ඵප්පලාපේ සමාදපේති. අයං වුච්චති භික්ඛවේ අසප්පුරිසේන අසප්පුරිසතරෝ.
මහණෙනි, අසත්පුරුෂයාට ත් වඩා අසත්පුරුෂයා යනු කවරෙක් ද? මහණෙනි, මෙහිලා ඇතැමෙක් තමා ත් සතුන් මරන්නේ වෙයි. අන්‍යයන් ද සතුන් මැරීමෙහි යොදවන්නේ වෙයි. තමා ත් සොරකම් කරන්නේ වෙයි. අන්‍යයන් ද සොරකම් කිරීමෙහි යොදවන්නේ වෙයි. තමා ත් වැරදි කාම සේවනයෙහි යෙදෙන්නේ වෙයි. අන්‍යයන් ද වැරදි කාම සේවනයෙහි යොදවන්නේ වෙයි. තමා ත් බොරු කියන්නේ වෙයි. අන්‍යයන් ද බොරු කීමෙහි යොදවන්නේ වෙයි. තමා ත් කේලාම් කියන්නේ වෙයි. අන්‍යයන් ද කේලාම් කීමෙහි යොදවන්නේ වෙයි. තමා ත් පරුෂ වචන කියන්නේ වෙයි. අන්‍යයන් ද පරුෂ වචන කීමෙහි යොදවන්නේ වෙයි. තමා ත් නිසරු බස් කියන්නේ වෙයි. අන්‍යයන් ද නිසරු බස් කීමෙහි යොදවන්නේ වෙයි. මහණෙනි, මොහු අසත්පුරුෂයාට ත් වඩා අසත්පුරුෂයා යැයි කියනු ලැබේ.
කතමෝ ච භික්ඛවේ සප්පුරිසෝ? ඉධ භික්ඛවේ ඒකච්චෝ පාණාතිපාතා පටිවිරතෝ හෝති. අදින්නාදානා පටිවිරතෝ හෝති. කාමේසු මිච්ඡාචාරා පටිවිරතෝ හෝති. මුසාවාදා පටිවිරතෝ හෝති. පිසුණාවාචා පටිවිරතෝ හෝති. ඵරුසාවාචා පටිවිරතෝ හෝති. සම්ඵප්පලාපා පටිවිරතෝ හෝති. අයං වුච්චති භික්ඛවේ සප්පුරිසෝ.
මහණෙනි, සත්පුරුෂයා යනු කවරෙක් ද? මහණෙනි, මෙහිලා ඇතැමෙක් සතුන් මැරීමෙන් වැළකුණේ වෙයි. සොරකම් කිරීමෙන් වැළකුණේ වෙයි. වැරදි කාම සේවනයෙහි යෙදීමෙන් වැළකුණේ වෙයි. බොරු කීමෙන් වැළකුණේ වෙයි. කේලාම් කීමෙන් වැළකුණේ වෙයි. දරුණු වචන කීමෙන් වැළකුණේ වෙයි. නිසරු බස් කීමෙන් වැළකුණේ වෙයි. මහණෙනි, මොහු සත්පුරුෂයා යැයි කියනු ලැබේ.
කතමෝ ච භික්ඛවේ සප්පුරිසේන සප්පුරිසතරෝ? ඉධ භික්ඛවේ ඒකච්චෝ අත්තනා ච පාණාතිපාතා පටිවිරතෝ හෝති, පරඤ්ච පාණාතිපාතා වේරමණියා සමාදපේති. අත්තනා ච අදින්නාදානා පටිවිරතෝ හෝති, පරඤ්ච අදින්නාදානා වේරමණියා සමාදපේති. ....(පෙ).... අත්තනා ච පිසුණාවාචා පටිවිරතෝ හෝති, පරඤ්ච පිසුණාවාචා වේරමණියා සමාදපේති. අත්තනා ච ඵරුසාවාචා පටිවිරතෝ හෝති, පරඤ්ච ඵරුසාවාචා වේරමණියා සමාදපේති, අත්තනා ච සම්ඵප්පලාපා පටිවිරතෝ හෝති, පරඤ්ච සම්ඵප්පලාපා වේරමණියා සමාදපේති. අයං වුච්චති භික්ඛවේ සප්පුරිසේන සප්පුරිසතරෝති.
මහණෙනි, සත්පුරුෂයාට ත් වඩා සත්පුරුෂයා යනු කවරෙක් ද? මහණෙනි, මෙහිලා ඇතැමෙක් තමා ත් සතුන් මැරීමෙන් වැළකුණේ වෙයි. අන්‍යයන් ද සතුන් මැරීමෙන් වැළකීමෙහි සමාදන් කරවන්නේ වෙයි. තමා ත් සොරකම් කිරීමෙන් වැළකුණේ වෙයි. අන්‍යයන් ද සොරකම් කිරීමෙන් වැළකීමෙහි සමාදන් කරවන්නේ වෙයි. ….(පෙ)…. තමා ත් කේලාම් කීමෙන් වැළකුණේ වෙයි. අන්‍යයන් ද කේලාම් කීමෙන් වැළකීමෙහි සමාදන් කරවන්නේ වෙයි. තමා ත් දරුණු වචන කීමෙන් වැළකුණේ වෙයි. අන්‍යයන් ද දරුණු වචන කීමෙන් වැළකීමෙහි සමාදන් කරවන්නේ වෙයි. තමා ත් නිසරු බස් කීමෙන් වැළකුණේ වෙයි. අන්‍යයන් ද නිසරු බස් කීමෙන් වැළකීමෙහි සමාදන් කරවන්නේ වෙයි. මහණෙනි, මොහු සත්පුරුෂයාට ත් වඩා සත්පුරුෂයා යැයි කියනු ලැබේ.
සාදු! සාදු!! සාදු!!!
තතිය සප්පුරිස සූත්‍රය නිමා විය.
