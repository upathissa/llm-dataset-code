අංගුත්තර නිකාය
චතුක්ක නිපාතෝ
4.3.1.3. කුම්භ සුත්තං
4.3.1.3. කළය උපමා කොට වදාළ දෙසුම
චත්තාරෝ’මේ භික්ඛවේ කුම්භා. කතමේ චත්තාරෝ?
මහණෙනි, කළ සතරකි. ඒ කවර සතරක් ද යත්;
තුච්ඡෝ පිහිතෝ, පූරෝ විවටෝ, තුච්ඡෝ විවටෝ, පූරෝ පිහිතෝ. ඉමේ ඛෝ භික්ඛවේ චත්තාරෝ කුම්භා.
ඇතුළත හිස් වූ මුව වසා ඇති කළයකි. ඇතුළත දිය පිරී ඇති මුව නොවැසූ කළයකි. ඇතුළත හිස් වූ මුව නොවැසූ කළයකි. ඇතුළත දිය පිරී ඇති මුව වසන ලද කළයකි. මේ වනාහී කළ සතර යි.
ඒවමේවං ඛෝ භික්ඛවේ චත්තාරෝ’මේ කුම්භූපමා පුග්ගලා සන්තෝ සංවිජ්ජමානා ලෝකස්මිං. කතමේ චත්තාරෝ?
මහණෙනි, මේ අයුරින් ම කළය උපමා කොට ගත් පුද්ගලයෝ සතර දෙනෙක් ලෝකයෙහි විද්‍යමානව සිටිති. ඒ කවර සතර දෙනෙක් ද යත්;
තුච්ඡෝ පිහිතෝ, පූරෝ විවටෝ, තුච්ඡෝ විවටෝ, පූරෝ පිහිතෝ.
ඇතුළත හිස් වූ මුව වසා ඇති කළය බඳු පුද්ගලයා ය. ඇතුළත දිය පිරී ඇති මුව නොවැසූ කළය බඳු පුද්ගලයා ය. ඇතුළත හිස් වූ මුව නොවැසූ කළය බඳු පුද්ගලයා ය. ඇතුළත දිය පිරී ඇති මුව වසන ලද කළය බඳු පුද්ගලයා ය.
කථඤ්ච භික්ඛවේ පුග්ගලෝ තුච්ඡෝ හෝති පිහිතෝ? ඉධ භික්ඛවේ ඒකච්චස්ස පුග්ගලස්ස පාසාදිකං හෝති අභික්කන්තං පටික්කන්තං ආලෝකිතං විලෝකිතං සම්මිඤ්ජිතං පසාරිතං සංඝාටිපත්තචීවරධාරණං. සෝ ඉදං දුක්ඛන්ති යථාභූතං නප්පජානාති. අයං දුක්ඛ සමුදයෝති ....(පෙ).... අයං දුක්ඛ නිරෝධෝති ....(පෙ).... අයං දුක්ඛනිරෝධගාමිනී පටිපදාති යථාභූතං නප්පජානාති. ඒවං ඛෝ භික්ඛවේ පුග්ගලෝ තුච්ඡෝ හෝති පිහිතෝ. සෙය්‍යථාපි සෝ භික්ඛවේ කුම්භෝ තුච්ඡෝ පිහිතෝ, තථූපමාහං භික්ඛවේ ඉමං පුග්ගලං වදාමි.
1. මහණෙනි, පුද්ගලයෙක් ඇතුළත හිස් වූ, වැසූ මුව ඇති කළයක් බඳු වන්නේ කෙසේ ද? මහණෙනි, මෙහිලා ඇතැම් පුද්ගලයෙක් ඉදිරියට යාම, ආපසු හැරී ඒම, ඉදිරිය බැලීම, වටපිට බැලීම, අත් පා හැකිලීම, දිගහැරීම, දෙපට සිවුරු – පාත්‍රා – චීවර දැරීම ආදිය ඉතා ප්‍රසාදජනක වෙයි. එනමුදු හේ මෙය දුක යැයි ඒ වූ සැටියෙන් ම නොදනියි. මෙය දුකෙහි හටගැනීම යැයි ඒ වූ සැටියෙන් ම නොදනියි. මෙය දුකෙහි නිරුද්ධ වීම යැයි ඒ වූ සැටියෙන් ම නොදනියි. මෙය දුක නිරුද්ධ වන්නා වූ ප්‍රතිපදාව යැයි ඒ වූ සැටියෙන් ම නොදනියි. මහණෙනි, මේ අයුරින් පුද්ගලයෙක් ඇතුළත හිස් වූ, වැසූ මුව ඇති කළයක් බඳු වෙයි. මහණෙනි, යම් සේ ඒ හිස් වූ කළය වසන ලද්දේ වෙයි ද, මහණෙනි, මම මේ පුද්ගලයා ද එබඳු දෙයකට උපමා ඇතියෙකැයි කියමි.
කථඤ්ච භික්ඛවේ පුග්ගලෝ පූරෝ හෝති විවටෝ? ඉධ භික්ඛවේ ඒකච්චස්ස පුග්ගලස්ස න පාසාදිකං හෝති අභික්කන්තං පටික්කන්තං ආලෝකිතං විලෝකිතං සම්මිඤ්ජිතං පසාරිතං සංඝාටිපත්තචීවරධාරණං. සෝ ඉදං දුක්ඛන්ති යථාභූතං පජානාති ....(පෙ).... අයං දුක්ඛනිරෝධගාමිනී පටිපදාති යථාභූතං පජානාති. ඒවං ඛෝ භික්ඛවේ පුග්ගලෝ පූරෝ හෝති විවටෝ. සෙය්‍යථාපි සෝ භික්ඛවේ කුම්භෝ පූරෝ විවටෝ, තථූපමාහං භික්ඛවේ ඉමං පුග්ගලං වදාමි.
2. මහණෙනි, පුද්ගලයෙක් ඇතුළත පිරී ඇති, විවර වූ මුව ඇති කළයක් බඳු වන්නේ කෙසේ ද? මහණෙනි, මෙහිලා ඇතැම් පුද්ගලයෙක් ඉදිරියට යාම, ආපසු හැරී ඒම, ඉදිරිය බැලීම, වටපිට බැලීම, අත් පා හැකිලීම, දිගහැරීම, දෙපට සිවුරු – පාත්‍රා – චීවර දැරීම ආදිය ඉතා ප්‍රසාදජනක නොවෙයි. එනමුදු හේ මෙය දුක යැයි ඒ වූ සැටියෙන් ම දනියි. මෙය දුකෙහි හටගැනීම යැයි ඒ වූ සැටියෙන් ම දනියි. මෙය දුකෙහි නිරුද්ධ වීම යැයි ඒ වූ සැටියෙන් ම දනියි. මෙය දුක නිරුද්ධ වන්නා වූ ප්‍රතිපදාව යැයි ඒ වූ සැටියෙන් ම දනියි. මහණෙනි, මේ අයුරින් පුද්ගලයෙක් ඇතුළත පිරී ඇති, විවර වූ මුව ඇති කළයක් බඳු වෙයි. මහණෙනි, යම් සේ ඒ පිරුණු කළය නොවසන ලද්දේ වෙයි ද, මහණෙනි, මම මේ පුද්ගලයා ද එබඳු දෙයකට උපමා ඇතියෙකැයි කියමි.
කථඤ්ච භික්ඛවේ පුග්ගලෝ තුච්ඡෝ හෝති විවටෝ? ඉධ භික්ඛවේ ඒකච්චස්ස පුග්ගලස්ස න පාසාදිකං හෝති අභික්කන්තං පටික්කන්තං ආලෝකිතං විලෝකිතං සම්මිඤ්ජිතං පසාරිතං සංඝාටිපත්තචීවරධාරණං. සෝ ඉදං දුක්ඛන්ති යථාභූතං නප්පජානාති ....(පෙ).... අයං දුක්ඛනිරෝධගාමිනී පටිපදාති යථාභූතං නප්පජානාති. ඒවං ඛෝ භික්ඛවේ පුග්ගලෝ තුච්ඡෝ හෝති විවටෝ. සෙය්‍යථාපි සෝ භික්ඛවේ කුම්භෝ තුච්ඡෝ විවටෝ, තථූපමාහං භික්ඛවේ ඉමං පුග්ගලං වදාමි.
3. මහණෙනි, පුද්ගලයෙක් ඇතුළත හිස් වූ, විවර වූ මුව ඇති කළයක් බඳු වන්නේ කෙසේ ද? මහණෙනි, මෙහිලා ඇතැම් පුද්ගලයෙක් ඉදිරියට යාම, ආපසු හැරී ඒම, ඉදිරිය බැලීම, වටපිට බැලීම, අත් පා හැකිලීම, දිගහැරීම, දෙපට සිවුරු – පාත්‍රා – චීවර දැරීම ආදිය ඉතා ප්‍රසාදජනක නොවෙයි. එමෙන් ම හේ මෙය දුක යැයි ඒ වූ සැටියෙන් ම නොදනියි. මෙය දුකෙහි හටගැනීම යැයි ඒ වූ සැටියෙන් ම නොදනියි. මෙය දුකෙහි නිරුද්ධ වීම යැයි ඒ වූ සැටියෙන් ම නොදනියි. මෙය දුක නිරුද්ධ වන්නා වූ ප්‍රතිපදාව යැයි ඒ වූ සැටියෙන් ම නොදනියි. මහණෙනි, මේ අයුරින් පුද්ගලයෙක් ඇතුළත හිස් වූ, විවර වූ මුව ඇති කළයක් බඳු වෙයි. මහණෙනි, යම් සේ ඒ හිස් වූ කළය නොවසන ලද්දේ වෙයි ද, මහණෙනි, මම මේ පුද්ගලයා ද එබඳු දෙයකට උපමා ඇතියෙකැයි කියමි.
කථඤ්ච භික්ඛවේ පුග්ගලෝ පූරෝ හෝති පිහිතෝ? ඉධ භික්ඛවේ ඒකච්චස්ස පුග්ගලස්ස පාසාදිකං හෝති අභික්කන්තං පටික්කන්තං ආලෝකිතං විලෝකිතං සම්මිඤ්ජිතං පසාරිතං සංඝාටිපත්තචීවරධාරණං. සෝ ඉදං දුක්ඛන්ති යථාභූතං පජානාති ....(පෙ).... අයං දුක්ඛනිරෝධගාමිනී පටිපදාති යථාභූතං පජානාති. ඒවං ඛෝ භික්ඛවේ පුග්ගලෝ පූරෝ හෝති පිහිතෝ. සෙය්‍යථාපි සෝ භික්ඛවේ කුම්භෝ පූරෝ පිහිතෝ, තථූපමාහං භික්ඛවේ ඉමං පුග්ගලං වදාමි.
4. මහණෙනි, පුද්ගලයෙක් ඇතුළත පිරී ගිය, වැසූ මුව ඇති කළයක් බඳු වන්නේ කෙසේ ද? මහණෙනි, මෙහිලා ඇතැම් පුද්ගලයෙක් ඉදිරියට යාම, ආපසු හැරී ඒම, ඉදිරිය බැලීම, වටපිට බැලීම, අත් පා හැකිලීම, දිගහැරීම, දෙපට සිවුරු – පාත්‍රා – චීවර දැරීම ආදිය ඉතා ප්‍රසාදජනක වෙයි. එසේ ම හේ මෙය දුක යැයි ඒ වූ සැටියෙන් ම දනියි. මෙය දුකෙහි හටගැනීම යැයි ඒ වූ සැටියෙන් ම දනියි. මෙය දුකෙහි නිරුද්ධ වීම යැයි ඒ වූ සැටියෙන් ම දනියි. මෙය දුක නිරුද්ධ වන්නා වූ ප්‍රතිපදාව යැයි ඒ වූ සැටියෙන් ම දනියි. මහණෙනි, මේ අයුරින් පුද්ගලයෙක් ඇතුළත පිරී ගිය, වැසූ මුව ඇති කළයක් බඳු වෙයි. මහණෙනි, යම් සේ ඒ පිරුණු කළය වසන ලද්දේ වෙයි ද, මහණෙනි, මම මේ පුද්ගලයා ද එබඳු දෙයකට උපමා ඇතියෙකැයි කියමි.
ඉමේ ඛෝ භික්ඛවේ චත්තාරෝ කුම්භූපමා පුග්ගලා සන්තෝ සංවිජ්ජමානා ලෝකස්මින්ති.
මහණෙනි, මේ අයුරින් කළය උපමා කොට ගත් පුද්ගලයෝ සතර දෙනෙක් ලෝකයෙහි විද්‍යමාන ව සිටිති.
සාදු! සාදු!! සාදු!!!
කුම්භ සූත්‍රය නිමා විය.
