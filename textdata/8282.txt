අංගුත්තර නිකාය
දසක නිපාතෝ
10.2.3.8. නිගණ්ඨ සුත්තං
10.2.3.8. නිගණ්ඨයා ගැන වදාළ දෙසුම
(සාවත්ථි)
සැවැත් නුවර දී ය ………..
දසහි භික්ඛවේ අසද්ධම්මේහි සමන්නාගතා නිගණ්ඨා. කතමේහි දසහි: අස්සද්ධා භික්ඛවේ නිගණ්ඨා, දුස්සීලා භික්ඛවේ නිගණ්ඨා, අහිරිකා භික්ඛවේ නිගණ්ඨා, අනොත්තප්පිනෝ භික්ඛවේ නිගණ්ඨා, අසප්පුරිසම්භත්තිනෝ භික්ඛවේ නිගණ්ඨා, අත්තුක්කංසකපරවම්භකා භික්ඛවේ නිගණ්ඨා, සන්දිට්ඨිපරාමාසා ආධානගාහී දුප්පටිනිස්සග්ගිනෝ භික්ඛවේ නිගණ්ඨා, කුහකා භික්ඛවේ නිගණ්ඨා, පාපිච්ඡා භික්ඛවේ නිගණ්ඨා, මිච්ඡාදිට්ඨිකා භික්ඛවේ නිගණ්ඨා. ඉමේහි ඛෝ භික්ඛවේ දසහි අසද්ධම්මේහි සමන්නාගතා නිගණ්ඨාති.
මහණෙනි, නිගණ්ඨයෝ දස අසද්ධර්මයකින් යුක්ත වූවාහු වෙති. ඒ කවර දස අසද්ධර්මයකින් ද යත්; මහණෙනි, නිගණ්ඨයෝ ශ්‍රද්ධා නැත්තෝ ය. මහණෙනි, නිගණ්ඨයෝ දුසිල්හු ය. මහණෙනි, නිගණ්ඨයෝ පවට ලැජ්ජා නැත්තෝ ය. මහණෙනි, නිගණ්ඨයෝ පවට භය නැත්තෝ ය. මහණෙනි, නිගණ්ඨයෝ අසත්පුරුෂයන්ට ලැදි ව සිටින්නෝ ය. මහණෙනි, නිගණ්ඨයෝ තමා හුවා දක්වමින් අනුන් හෙලා දකින්නෝ ය. මහණෙනි, නිගණ්ඨයෝ තමන්ගේ දෘෂ්ටිය ම අල්ලා ගෙන, එය ම දැඩි ව ගෙන එය අත්හැරගත නොහැකි ව සිටින්නෝ ය. මහණෙනි, නිගණ්ඨයෝ කුහකයෝ ය. මහණෙනි, නිගණ්ඨයෝ පවිටු ආශා ඇත්තෝ ය. මහණෙනි, නිගණ්ඨයෝ මිසදිටු ගත්තෝ ය. මහණෙනි, මේ දස අධර්මයන් ගෙන් නිගණ්ඨයෝ සමන්විත වූවාහු වෙති.
සාදු! සාදු!! සාදු!!!
නිගණ්ඨ සූත්‍රය නිමා විය.
