ඛුද්දක නිකාය
ථේරී ගාථා
20.1. අම්බපාලී ථේරගාථා
20.1. අම්බපාලි තෙරණියගේ ගාථා
252.කාළකා භමරවණ්ණසාදිසා
වෙල්ලිතග්ගා මම මුද්ධජා අහුං,
තේ ජරාය සාණවාකසාදිසා
සච්චවාදිවචනං අනඤ්ඤථා
252. ඉස්සර මගේ කොණ්ඩෙ කළු පාටයි. බඹරුන් ගෙ පාට වගේ. කැරලි ගැහිල උඩට හැරිල තිබුණා. ඒ වුණාට දැන් ජරාවට පත්වෙලා ගිහින්, හණ වැහැරි වගෙයි. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
253.වාසිතෝව සුරභීකරණ්ඩකෝ
පුප්ඵපූර මම උත්තමංගජෝ,
තං ජරාය සසලෝමගන්ධිකං
සච්චවාදිවචනං අනඤ්ඤථා
253. ඉස්සර මං කොණ්ඩෙට සුවඳ මල් ගහනවා. එතකොට කොණ්ඩෙ සුවඳ කරඬුවක් වගෙයි. ඒ වුණාට දැන් ජරාවෙන් යට වෙලා ගිහින්. හා ලොම් වගේ ගඳ ගහනවා. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
254.කානනංව සහිතං සුරෝපිතං
කොච්ඡසූචිවිචිතග්ගසෝභිතං,
තං ජරාය විරලං තහිං තහිං
සච්චවාදිවචනං අනඤ්ඤථා
254. ලස්සනට පිළිවෙළකට මල් වවපු මිදුලක් වගේ මං පනාවෙන් ලස්සනට කොණ්ඩෙ පීරනවා. අවුල් දිග හැරල රත්තරන් කොණ්ඩ කටු ගහල ලස්සනට සකස් කරනවා. නමුත් දැන් ජරාව නිසා ඒ කෙස් ගැලවිලා ගිහින් තැනින් තැන ඉතුරු වෙලා තියෙන්නෙ. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
255.කණ්හඛන්ධකසුවණ්ණමණ්ඩිතං
සෝභතේ සුවේණීහි ලංකතං,
තං ජරාය ඛලිතං සිරං කතං,
සච්චවාදිවචනං අනඤ්ඤථා
255. කළු කෙස් වැටි ලස්සනට ගොතල, රත්තරන් ආභරණවලින් සරසපුවාම හරිම ලස්සනයි. නමුත් දැන් ජරාව විසින් ඒ කෙස් ගලවල දාල තියෙන්නෙ. සත්‍යවාදී වූ බුදු සමිඳුන්ගේ වචනය නම් වෙනස් වෙන්නෙ නෑ.
256.චිත්තකාරසුකතාව ලේඛිකා
සෝභරේ සුභමුකා පුරේ මම,
තා ජරාය වලීහි පලම්බිතා
සච්චවාදිවචනං අනඤ්ඤථා
256. ඉස්සර මගේ ඇහි බැම හරි ම ලස්සනයි. දක්ෂ චිත්‍ර ශිල්පියෙක් ලස්සනට ඇඳපු රේඛාවක් වගෙයි. නමුත් දැන් ජරාවට පත්වෙලා. රැලි දෙකක් වගේ නලලේ එල්ලා වැටෙනවා. සත්‍යවාදී වූ බුදු සමිඳුන්ගේ වචනය නම් වෙනස් වෙන්නෙ නෑ.
257.භස්සරා සුරුචිරා යථා මණි
නෙත්තාහේසුං අභිනීලමයතා,
තේ ජරායභිහතා න සෝභරේ
සච්චවාදිවචනං අනඤ්ඤථා
257. ඉස්සර මගේ ඇස් දෙක ලොකුයි, දිගයි. නිල් මැණික් දෙකක් වගේ බැබලුණා. නමුත් දැන් ජරාව විසින් ඒ ඇස් දෙක විරූපී කරල තියෙන්නෙ. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
258.සණ්හතුංගසදිසී ච නාසිකා
සෝභතේ සු අභියොබ්බනං පති,
සා ජරාය උප්පකූලිතා විය
සච්චවාදිවචනං අනඤ්ඤථා
258. ඉස්සර මගේ නහය සිනිඳුවට ඉස්සිලා තිබුණා. ඒ නහයට මගේ මූණ ගොඩක් ලස්සන වුණා. නමුත් දැන් ජරාව විසින් ඒක හකුළුවල දාලා තියෙන්නෙ. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
259.කංකණංව සුකතං සුනිට්ඨිතං
සෝභරේ සු මම කණ්ණපාළියෝ,
තා ජරාය වලීහි පලම්බිතා
සච්චවාදිවචනං අනඤ්ඤථා
259. මගේ මේ කන්පෙති ඉස්සර හරිම ලස්සනයි. ලස්සනට හදාපු රත්තරන් වළලු වගේ. නමුත් දැන් ජරාවට පත්වෙලා රැලි ගැහිල එල්ලා වැටෙනවා. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
260.පත්තලීමකුලවණ්ණසාදිසා
සෝභරේ සුදන්තා පුරේ මම,
තේ ජරාය ඛණ්ඩිතා ච පීතකා
සච්චවාදිවචනං අනඤ්ඤථා
260. ඉස්සර මගේ දත් සුදට සුදේ කොඳ කැකුළු වගේ ලස්සනට තිබුණා. නමුත් දැන් ජරාවට පත්වෙලා කැඩිල ගිහිල්ල කහ පාට වෙලා තියෙන්නෙ. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
261.කානනම්හි වනසණ්ඩචාරිනී
කෝකිලාව මධුරං නිකූජිහං,
තං ජරාය ඛලිතං තහිං තහිං
සච්චවාදිවචනං අනඤ්ඤථා
261. ඉස්සර මගේ කටහඬ හරි ම මිහිරි යි. වනාන්තරේ රුක් ගොමු අතරින් මිහිරට නාද කරන කෝකිලාවක් වගෙයි. නමුත් දැන් ජරාවට පත්වෙලා දැන් මගේ කටහඬ තැනින් තැන පැකිලෙනවා. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
262.සණ්හකම්බුරිව සුප්පමජ්ජිතා
සෝභතේව සුගීවා පුරේ මම,
සා ජරාය භග්ගා විනාමිතා
සච්චවාදිවචනං අනඤ්ඤථා
262. ඉස්සර මගේ බෙල්ල, ලස්සනට ඔප දමාපු රත්තරන් බෙල්ලක් වගෙයි. නමුත් දැන් ජරාවට පත්වෙලා. ඒ ලස්සන නැතිවෙලා ගිහින්, බෙල්ල නැමිල තියෙන්නෙ. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
263.වට්ටපලිඝසදිසෝපමා උභෝ
සුසෝභරේ සුබාහා පුරේ මම,
තා ජරාය යථා පාටලිප්පලිතා
සච්චවාදිවචනං අනඤ්ඤථා
263. ඉස්සර මගේ අත් දෙක රත්තරන් වලින් කරපු දෙයක් වගේ. නමුත් දැන් ජරාවට පත්වෙලා, පළොල් ගහක අතු දෙකක් වගෙයි. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
264.සණ්හමුද්දිකසුවණ්ණමණ්ඩිතා
සෝභරේ සුහත්ථා පුරේ මම,
තේ ජරාය යථ මූලමූලිකා
සච්චවාදිවචනං අනඤ්ඤථා
264. ඉස්සර මගේ අත්වල ඇඟිලි, රත්තරන්වලින් කරපු රූපයක් වගෙයි. රන් වළලු, මුදු දාල ලස්සන වැඩිවෙලා තිබුණා. නමුත් දැන් ඒ ඇඟිලි ජරාවට පත්වෙලා, පේන්නෙ මුල් ගොඩක් වගෙයි. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
265.පීනවට්ටසහිතුග්ගතා උභෝ
සෝභරේ සුථනකා පුරේ මම,
ථේවිකීව ලම්බන්ති නෝදකා
සච්චවාදිවචනං අනඤ්ඤථා
265. ඉස්සර මගේ පියයුරු දෙක එකට එකතු වෙලා උඩට හැරිල ලස්සනට තිබුණා. නමුත් දැන් ජරාවට පත්වෙලා, වතුර හිඳිච්ච පෙරහන්කඩේ වගේ එල්ලා වැටෙනවා. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
266.කඤ්චනස්ස ඵලකංව සුමට්ටං
සෝභතේ සුකායෝ පුරේ මම,
සෝ වලීහි සුඛුමාහි ඕතතෝ
සච්චවාදිවචනං අනඤ්ඤථා
266. ඉස්සර මගේ ශරීරය හොඳට මැදල ඔපදාපු රත්තරන් රූපයක් වගෙයි. නමුත් දැන් ජරාවට පත්වෙලා, ඇඟ පුරාම රැළි එල්ලා වැටෙනවා. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
267.නාගභෝගසදිසෝපමා උභෝ
සෝභරේ සුඌරූ පුරේ මම,
තේ ජරාය යථ වේළුනාළියෝ
සච්චවාදිවචනං අනඤ්ඤථා
267. ඉස්සර මගේ කළවා දෙක ලස්සන ඇතෙකුගේ හොඬවැල වගෙයි. නමුත් දැන් ජරාවට පත්වෙලා, උණ බට දෙකක් වගෙයි. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
268.සණ්හනූපුරසුවණ්ණමණ්ඩිතා
සෝභරේ සුජංඝා පුරේ මම,
තා ජරාය තිලදණ්ඩකාරිව
සච්චවාදිවචනං අනඤ්ඤථා
268. ඉස්සර මගේ කෙණ්ඩා දෙක රන් නූපුරවලින් සරසල හරිම ලස්සනයි. නමුත් දැන් ජරාවට පත්වෙලා, තලපිති දෙකක් වගෙයි. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
269.තූලපුණ්ණසදිසෝපමා උභෝ
සෝභරේ සුපාදා පුරේ මම,
තේ ජරාය ඵුටිතා වලීමතා
සච්චවාදිවචනං අනඤ්ඤථා
269. ඉස්සර මගේ දෙපා තිබුනෙ සිනිඳු පුළුන් පුරවල තියෙනවා වගෙයි. නමුත් දැන් ජරාවට පත්වෙලා. යටිපතුල් පැලිල රැළි ගැහිල තියෙන්නෙ. සත්‍යවාදී බුදු සමිඳුන් ගේ වචනය නම් වෙනස් වෙන්නෙ නෑ.
270.ඒදිසෝ අහු අයං සමුස්සයෝ
ජජ්ජරෝ බහු දුක්ඛානමාලයෝ,
සෝපලේපපතිතෝ ජරාඝරෝ
සච්චවාදිවචනං අනඤ්ඤථාති
270. ඔන්න ඕක තමයි මේ ශරීරයේ ඇත්ත තත්වය. ජරාවෙන් දෙදරලා යනවා. බොහෝ දුකට වාසස්ථානයයි. දැන් මේ ශරීරය පිළිසකර කරගන්ට බැරි තරමට කඩා වැටෙන්ට ළං වුන දිරාපු ගෙයක් වගෙයි. සත්‍යවාදී වූ බුදු සමිඳුන් ගේ වචනය නම් වෙනස් වෙන්නෙ නෑ.
ඉත්ථං සුදං අම්බපාලී ථේරී ගාථායෝ අභාසීති.
මේ වනාහී අම්බපාලී රහත් තෙරණිය වදාළ ගාථාවන් ය.
