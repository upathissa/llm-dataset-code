ඛුද්දක නිකාය
උදාන පාළි
4.9. උපසේන සුත්තං
4.9. උපසේන තෙරුන් අරභයා වදාළ උදානය
ඒවං මේ සුතං - ඒකං සමයං භගවා රාජගහේ විහරති වේළුවනේ කලන්දකනිවාපේ. අථ ඛෝ ආයස්මතෝ උපසේනස්ස වංගන්තපුත්තස්ස රහෝගතස්ස පතිසල්ලීනස්ස ඒවං චේතසෝ පරිවිතක්කෝ උදපාදි - “ලාභා වත මේ, සුලද්ධං වත මේ, සත්ථා ච මේ භගවා අරහං සම්මාසම්බුද්ධෝ. ස්වාක්ඛාතේ චම්හි ධම්මවිනයේ අගාරස්මා අනගාරියං පබ්බජිතෝ. සබ්‍රහ්මචාරිනෝ ච මේ සීලවන්තෝ කල්‍යාණධම්මා. සීලේසු චම්හි පරිපූරකාරී. සමාහිතෝ චම්හි ඒකග්ගචිත්තෝ. අරහා චම්හි ඛීණාසවෝ. මහිද්ධිකෝ චම්හි මහානුභාවෝ. භද්දකං මේ ජීවිතං, භද්දකං මරණ”න්ති.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ රජගහ නුවර ලෙහෙනුන්ගේ අභය භූමිය වූ වේළුවනාරාමයේ.එදා හුදෙකලාවේ භාවනාවෙන් වැඩසිටි ආයුෂ්මත් වංගන්ත පුත්‍ර උපසේන තෙරුන්ට මෙවැනි චිත්ත සංකල්පනාවක් ඇතිවුනා.“අනේ මට කොයි තරම් ලාභයක්ද! අනේ මට කොයි තරම් හොඳ ලාභයක්ද! මාගේ ශාස්තෘ වූ භාග්‍යවතුන් වහන්සේ අරහත් සම්මා සම්බුද්ධ වන සේක. මුල මැද අග පිරිසිදු ලෙස, මනා කොට දේශනා කරන ලද ධර්ම විනය ඇති මේ අනගාරික බුදු සසුනේ මටත් මහණ වෙන්න ලැබුනා නේ. මගේ (කළණ මිතුරන් වූ) සබ්‍රහ්මචාරීන් වහන්සේලාත් සිල්වත් වූ, යහපත් ගුණධර්ම ඇති උතුමන් නෙ. මටත් සිල්ගුණ සම්පූර්ණ කරන කෙනෙක් බවට පත්වෙන්න පුළුවන් වුනා නෙ. මගේ හිතත් සමාධිමත්. මම කෙලෙස් රහිත රහත් භික්ෂුවක්. මම මහා ඉර්ධිමත්, මහානුභාව ඇති කෙනෙක්. මගේ මුළු ජීවිතයම සුන්දරයි! මගේ මරණයත් (පිරිනිවන් පෑමත්) සුන්දරයි!”
අථ ඛෝ භගවා ආයස්මතෝ උපසේනස්ස වංගන්තපුත්තස්ස චේතසා චේතෝපරිවිතක්කමඤ්ඤාය තායං වේලායං ඉමං උදානං උදානේසි -
ඉතින් භාග්‍යවතුන් වහන්සේ ආයුෂ්මත් වංගන්තපුත්ත උපසේන තෙරුන්ගේ සිතෙහි ඇතිවුනු අදහස තමන් වහන්සේගේ සිතින් පිරිසිඳ දැන ඒ වෙලාවේ මේ උදානය වදාළා.
“යං ජීවිතං න තපති මරණන්තේ න සෝචති,
ස වේ දිට්ඨපදෝ ධීරෝ සෝකමජ්ඣේ න සෝචති
“ජීවිතය විසින් කෙනෙක් පෙළන්නේ නැත්නම්, මරණයෙන් කෙළවර වෙද්දී ශෝක වෙන්නෙ නැත්නම්, ඔහු අමා නිවන දුටු කෙනෙක්. ප්‍රඥාවන්තයෙක්. දුක් ශෝක පිරි ලොව තුළ ශෝක නොවන කෙනෙක්.
උච්ඡින්නභවතණ්හස්ස සන්තචිත්තස්ස භික්ඛුනෝ,
වික්ඛීණෝ ජාතිසංසාරෝ නත්ථි තස්ස පුනබ්භවෝ”ති
භව තණ්හාව මුලින්ම නැසූ කෙනෙක්. ශාන්ත සිත් ඇති ඒ භික්ෂුවගේ ඉපදෙන මැරෙන සසර නැත්තටම නැති වෙලා තියෙන්නේ. ඔහුට නම් අයෙ පුනර්භවයක් නෑ.”
සාදු! සාදු!! සාදු!!!
