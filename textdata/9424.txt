අංගුත්තර නිකාය
පඤ්චක නිපාතෝ
5.1.5.9. කෝසල සුත්තං
5.1.5.9. කොසොල් රජු හට වදාළ දෙසුම
ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ රාජා පසේනදි කෝසලෝ යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි.
එක් සමයක භාග්‍යවතුන් වහන්සේ සැවැත් නුවර ජේතවන නම් වූ අනේපිඬු සිටුහුගේ ආරාමයෙහි වැඩවසන සේක. එකල්හී පසේනදී කොසොල් රජු භාග්‍යවතුන් වහන්සේ වෙත පැමිණියේ ය. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳගත්තේ ය.
අථ ඛෝ අඤ්ඤතරෝ පුරිසෝ යේන රාජා පසේනදි කෝසලෝ තේනුපසංකමි. උපසංකමිත්වා රඤ්ඤෝ පසේනදිස්ස කෝසලස්ස උපකණ්ණකේ ආරෝචේසි. “මල්ලිකාදේවී දේව කාලකතා”ති.
එකල්හී එක්තරා පුරුෂයෙක් පසේනදී කොසොල් රජු වෙත පැමිණියේ ය. පැමිණ පසේනදී කොසොල් රජුගේ කනට ළං වී මෙය සැළ කළේ ය.
“දේවයන් වහන්ස, මල්ලිකා දේවිය කළුරිය කළා ය.”
ඒවං වුත්තේ රාජා පසේනදි කෝසලෝ දුක්ඛී දුම්මනෝ පත්තක්ඛන්ධෝ අධෝමුඛෝ පජ්ඣායන්තෝ අප්පටිභානෝ නිසීදි.
මෙසේ පැවසූ කල්හී පසේනදී කොසොල් රජ තෙමේ දුක් වූයේ ය. නොසතුටු සිත් ඇත් කරගත්තේ ය. සිරුර පහත් කොට මුව යටිකුරු කොට කල්පනා කරමින් වැටහීම් රහිත ව හුන්නේ ය.
අථ ඛෝ භගවා රාජානං පසේනදිං කෝසලං දුක්ඛිං දුම්මනං පත්තක්ඛන්ධං අධෝමුඛං පජ්ඣායන්තං අප්පටිභානං විදිත්වා රාජානං පසේනදිං කෝසලං ඒතදවෝච:
එකල්හී භාග්‍යවතුන් වහන්සේ දුකට පත් ව, දුක් වූ සිතින්, සිරුර පහත් කොට, මුහුණ යටට හරවාගෙන කල්පනාවට වැටී වැටහීම් රහිත ව සිටින පසේනදී කොසොල් රජු දැන පසේනදී කොසොල් රජු හට මෙය වදාළ සේක.
පඤ්චිමානි මහාරාජ අලබ්භනීයානි. ඨානානි සමණේන වා බ්‍රාහ්මණේන වා දේවේන වා මාරේන වා බ්‍රහ්මුනා වා කේනචි වා ලෝකස්මිං. (කතමානි පඤ්ච? ‘ජරාධම්මං මා ජීරී’ති අලබ්භනීයං ඨානං) ....(පෙ).... (අසෝචමානෝ අධිවාසයෙය්‍ය) කම්මං දළ්හං කින්ති කරෝමි’දානීති.
“මහරජ, ලෝකයෙහි ශ්‍රමණයෙකු විසින් වේවා, බ්‍රාහ්මණයෙකු විසින් වේවා, දෙවියෙකු විසින් වේවා, මාරයෙකු විසින් වේවා, බ්‍රහ්මයෙකු විසින් වේවා වෙනත් කිසිවෙකු විසින් හෝ වේවා ලැබිය නොහැකි මේ කරුණු පසකි. (ඒ කවර කරුණු පසක් ද? ජරා ජීර්ණ වන දෙය ජරා ජීර්ණ නොවේවා යන්න නොලැබිය හැකි කරුණකි) ….(පෙ)…. (ශෝක නොකොට ඉවසිය යුත්තේ ය.) කර්මය දැඩි වූ දෙයකි. දැන් ඉතින් කුමක් කරම් දැ” යි.
සාදු! සාදු!! සාදු!!!
කෝසල සූත්‍රය නිමා විය.
