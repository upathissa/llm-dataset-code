අංගුත්තර නිකාය
දසක නිපාතෝ
10.1.2.2. පඤ්චංග සුත්තං
10.1.2.2. අංග පසෙකින් යුතු වීම ගැන වදාළ දෙසුම
(සාවත්ථියං)
සැවැත් නුවර දී ය ………..
පඤ්චංගවිප්පහීනෝ භික්ඛවේ භික්ඛු පඤ්චංග සමන්නාගතෝ ඉමස්මිං ධම්මවිනයේ කේවලී වුසිතවා උත්තමපුරිසෝති වුච්චති.
මහණෙනි, පස් කරුණක් මැනැවින් ම ප්‍රහාණය කළ, පස් කරුණකින් යුක්ත වූ භික්ෂුව මේ බුද්ධ ශාසනයෙහි සකල ගුණයෙන් පිරිපුන්, නිමා කළ බඹසර වාසයෙන් යුතු, උත්තම පුරුෂයා යැයි කියනු ලැබේ.
කථඤ්ච භික්ඛවේ භික්ඛු පඤ්චංගවිප්පහීනෝ හෝති:
මහණෙනි, භික්ෂුව කෙසේ නම් මැනැවින් ප්‍රහාණය කළ පස් කරුණකින් යුතු වේ ද?
ඉධ භික්ඛවේ භික්ඛුනෝ කාමච්ඡන්දෝ පහීනෝ හෝති, ව්‍යාපාදෝ පහීනෝ හෝති, ථීනමිද්ධං පහීනං හෝති, උද්ධච්චකුක්කුච්චං පහීනං හෝති, විචිකිච්ඡා පහීනා හෝති, ඒවං ඛෝ භික්ඛවේ භික්ඛු පඤ්චංගවිප්පහීනෝ හෝති.
මහණෙනි, මෙහිලා භික්ෂුව තුළ (1) පංච කාම ගුණයන්ට ඇති ආශාව ප්‍රහාණය වූයේ වෙයි. (2) ද්වේෂය ප්‍රහාණය වූයේ වෙයි. (3) නිදිමත හා අලස බව ප්‍රහාණය වූයේ වෙයි. (4) සිතෙහි විසිරීම සහ පසුතැවීම ප්‍රහාණය වූයේ වෙයි. (5) සැකය ප්‍රහාණය වූයේ වෙයි. මහණෙනි, භික්ෂුව මැනැවින් ප්‍රහාණය කරන ලද පස් කරුණකින් යුක්ත වන්නේ ඔය අයුරිනි.
කථඤ්ච භික්ඛවේ භික්ඛු පඤ්චංගසමන්නාගතෝ හෝති:
මහණෙනි, භික්ෂුව පස් කරුණකින් සමන්විත වන්නේ කෙසේද?
ඉධ භික්ඛවේ භික්ඛු අසේඛේන සීලක්ඛන්ධේන සමන්නාගතෝ හෝති, අසේඛේන සමාධික්ඛන්ධේන සමන්නාගතෝ හෝති, අසේඛේන පඤ්ඤාක්ඛන්ධේන සමන්නාගතෝ හෝති, අසේඛේන විමුත්තික්ඛන්ධේන සමන්නාගතෝ හෝති, අසේඛේන විමුත්තිඤාණදස්සනක්ඛන්ධේන සමන්නාගතෝ හෝති, ඒවං ඛෝ භික්ඛවේ භික්ඛු පඤ්චංගසමන්නාගතෝ හෝති.
මහණෙනි, මෙහිලා භික්ෂුව (1) හික්මීම අවසන් කරන ලද සීල ස්කන්ධයෙන් යුක්ත වූයේ වෙයි. (2) හික්මීම අවසන් කරන ලද සමාධි ස්කන්ධයෙන් යුක්ත වූයේ වෙයි. (3) හික්මීම අවසන් කරන ලද ප්‍රඥා ස්කන්ධයෙන් යුක්ත වූයේ වෙයි. (4) හික්මීම අවසන් කරන ලද විමුක්ති ස්කන්ධයෙන් යුක්ත වූයේ වෙයි. (5) හික්මීම අවසන් කරන ලද විමුක්ති ඥාන දර්ශන ස්කන්ධයෙන් යුක්ත වූයේ වෙයි. මහණෙනි, භික්ෂුව පස් කරුණකින් සමන්විත වන්නේ ඔය අයුරිනි.
පඤ්චංගවිප්පහීනෝ භික්ඛවේ භික්ඛු පඤ්චංගසමන්නාගතෝ ඉමස්මිං ධම්මවිනයේ කේවලී වුසිතවා උත්තමපුරිසෝති වුච්චතීති.
මහණෙනි, ඔය අයුරින් පස් කරුණක් මැනැවින් ම ප්‍රහාණය කළ, පස් කරුණකින් යුක්ත වූ භික්ෂුව මේ බුද්ධ ශාසනයෙහි සකල ගුණයෙන් පිරිපුන්, නිමා කළ බඹසර වාසයෙන් යුතු, උත්තම පුරුෂයා යැයි කියනු ලැබේ.
(ගාථා:)
1. කාමච්ඡන්දෝ ච ව්‍යාපාදෝ ථීනමිද්ධඤ්ච භික්ඛුනෝ,
උද්ධච්චං විචිකිච්ඡා ච සබ්බසෝව න විජ්ජති
1. පංච කාමයෙහි ඇල්ම ද, ද්වේෂය ද, නිදිමත හා අලස බව ද, සිතෙහි විසිරීම හා පසුතැවීම ද, සැකය ද භික්ෂුව තුළ කිසිදු අයුරකින් දකින්නට නොලැබෙයි ද,
2. අසේඛේන ච සීලේන අසේඛේන සමාධිනා
විමුත්තියා ච සම්පන්නෝ ඤාණේන ච තථාවිධෝ
2. හික්මීම අවසන් කරන ලද සීලයකින් ද, හික්මීම අවසන් කරන ලද සමාධියකින් ද, එසෙයින් ම හික්මීම අවසන් කරන ලද ප්‍රඥාවෙනුත්, විමුක්තියෙනුත්, විමුක්ති ඥානදර්ශනයෙනුත් යුතු වෙයි ද,
3. ස වේ පඤ්චංගසම්පන්නෝ පඤ්චංගානිවිවජ්ජයං
ඉමස්මිං ධම්මවිනයේ කේවලීති පවුච්චතීති
3. ඒ භික්ෂුව ඒකාන්තයෙන් ම පස් කරුණකින් යුක්ත වූයේ, පස් කරුණක් ප්‍රහාණය කරන ලද්දේ මේ බුද්ධ ශාසනයෙහි සකල ගුණයෙන් පිරිපුන් තැනැත්තා යැයි කියනු ලැබේ.
සාදු! සාදු!! සාදු!!!
පඤ්චංග සූත්‍රය නිමා විය.
