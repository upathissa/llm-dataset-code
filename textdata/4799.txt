සංයුත්ත නිකාය
සළායතන වග්ගෝ
1.15.1. කම්ම සුත්තං
1.15.1. කර්මය ගැන වදාළ දෙසුම
නවපුරාණානි භික්ඛවේ, කම්මානි දේසිස්සාමි, කම්මනිරෝධඤ්ච, කම්මනිරෝධගාමිනිඤ්ච පටිපදං. තං සුණාථ, සාධුකං මනසිකරෝථ, භාසිස්සාමීති.
පින්වත් මහණෙනි, අළුත් හා පැරණි කර්ම ගැනත්, කර්ම නිරුද්ධ වීම ගැනත්, කර්ම නිරුද්ධ වීම පිණිස පවතින ප්‍රතිපදාව ගැනත් දේශනා කරන්නම්. එය සවන් යොමා අසන්න. මනාකොට මෙනෙහි කරන්න. මා කියා දෙන්නම්.
කතමඤ්ච භික්ඛවේ පුරාණං කම්මං: චක්ඛුං භික්ඛවේ පුරාණං කම්මං අභිසංඛතං අභිසඤ්චේතයිතං වේදනීයං දට්ඨබ්බං. සෝතං පුරාණං කම්මං අභිසංඛතං අභිසඤ්චේතයිතං වේදනීයං දට්ඨබ්බං. ඝානං පුරාණං කම්මං අභිසංඛතං අභිසඤ්චේතයිතං වේදනීයං දට්ඨබ්බං. ජිව්හා පුරාණං කම්මං අභිසංඛතා අභිසඤ්චේතයිතා වේදනීයා දට්ඨබ්බා. කායෝ පුරාණං කම්මං අභිසංඛතෝ අභිසඤ්චේතයිතෝ වේදනීයෝ දට්ඨබ්බෝ. මනෝ පුරාණං කම්මං අභිසංඛතෝ අභිසඤ්චේතයිතෝ වේදනීයෝ දට්ඨබ්බෝ. ඉදං වුච්චති භික්ඛවේ, පුරාණං කම්මං.
පින්වත් මහණෙනි, පැරණි කර්මය යනු මොකක්ද? පින්වත් මහණෙනි, ඇස යනු පැරණි කර්මයක්. හේතූන්ගෙන් සකස් වුණ, චේතනාවකින් සකස් වුණ, විඳීමකින් දැනගත යුතු දෙයක්. කන යනු පැරණි කර්මයක්. හේතූන් ගෙන් සකස් වුණ, චේතනාවකින් සකස් වුණ, විඳීමකින් දැනගත යුතු දෙයක්. නාසය යනු පැරණි කර්මයක්. හේතූන්ගෙන් සකස් වුණ, චේතනාවකින් සකස් වුණ, විඳීමකින් දැනගත යුතු දෙයක්. දිව යනු පැරණි කර්මයක්. හේතූන් ගෙන් සකස් වුණ, චේතනාවකින් සකස් වුණ, විඳීමකින් දැනගත යුතු දෙයක්. කය යනු පැරණි කර්මයක්. හේතූන්ගෙන් සකස් වුණ, චේතනාවකින් සකස් වුණ, විඳීමකින් දැනගත යුතු දෙයක්. මනස යනු පැරණි කර්මයක්. හේතූන් ගෙන් සකස් වුණ, චේතනාවකින් සකස් වුණ, විඳීමකින් දැනගත යුතු දෙයක්. පින්වත් මහණෙනි, පැරණි කර්මය කියලා කියන්නේ මෙයටයි.
කතමඤ්ච භික්ඛවේ නවං කම්මං: යං ඛෝ භික්ඛවේ ඒතරහි කම්මං කරෝති කායේන වාචාය මනසා, ඉදං වුච්චති භික්ඛවේ, නවං කම්මං.
පින්වත් මහණෙනි, අළුත් කර්මය යනු කුමක්ද? පින්වත් මහණෙනි, දැන් කයින්, වචනයෙන්, මනසින් යම් කර්මයක් කරනවා නම්, පින්වත් මහණෙනි, අළුත් කර්මය කියලා කියන්නේ මේකටයි.
කතමෝ ච භික්ඛවේ කම්මනිරෝධෝ: යෝ ඛෝ භික්ඛවේ කායකම්මවචීකම්මමනෝකම්මස්ස නිරෝධා විමුත්තිං ඵුසති, අයං වුච්චති භික්ඛවේ, කම්මනිරෝධෝ.
පින්වත් මහණෙනි, කර්මය නිරුද්ධ වීම යනු කුමක්ද? පින්වත් මහණෙනි, යම් කෙනෙක් කාය කර්මයන්ගේ, වචී කර්මයන්ගේ, මනෝ කර්මයන්ගේ නිරුද්ධ වීමෙන් විමුක්තිය ස්පර්ශ කරනවා නම්, පින්වත් මහණෙනි, මේකට තමයි කර්ම නිරුද්ධ වීම කියලා කියන්නේ.
කතමා ච භික්ඛවේ කම්මනිරෝධගාමිනී පටිපදා: අයමේව අරියෝ අට්ඨංගිකෝ මග්ගෝ, සෙය්‍යථිදං: සම්මාදිට්ඨි සම්මාසංකප්පෝ සම්මාවාචා සම්මාකම්මන්තෝ සම්මාආජීවෝ සම්මාවායාමෝ සම්මාසති සම්මාසමාධි. අයං වුච්චති භික්ඛවේ, කම්මනිරෝධගාමිනී පටිපදා.
පින්වත් මහණෙනි, කර්ම නිරුද්ධ වීම පිණිස පවතින ප්‍රතිපදාව යනු කුමක්ද? ඒ මේ ආර්ය අෂ්ටාංගික මාර්ගය ම යි. ඒ කියන්නේ සම්මා දිට්ඨි, සම්මා සංකල්ප, සම්මා වාචා, සම්මා කම්මන්ත, සම්මා ආජීව, සම්මා වායාම, සම්මා සති, සම්මා සමාධි යන මෙයයි. පින්වත් මහණෙනි, කර්ම නිරුද්ධ වීම පිණිස පවතින ප්‍රතිපදාව කියලා කියන්නේ මේකටයි.
ඉති ඛෝ භික්ඛවේ දේසිතං වෝ මයා පුරාණං කම්මං දේසිතං නවං කම්මං, දේසිතෝ කම්මනිරෝධෝ, දේසිතා කම්මනිරෝධගාමිනී පටිපදා. යං වෝ භික්ඛවේ, සත්ථාරා කරණීයං සාවකානං හිතේසිනා අනුකම්පකේන අනුකම්පං උපාදාය, කතං වෝ තං මයා. ඒතානි භික්ඛවේ රුක්ඛමූලානි, ඒතානි සුඤ්ඤාගාරානි. ඣායථ භික්ඛවේ, මා පමාදත්ථ, මා පච්ඡා විප්පටිසාරිනෝ අහුවත්ථ. අයං වෝ අම්හාකං අනුසාසනීති.
මේ විදිහට පින්වත් මහණෙනි, මා විසින් ඔබට පැරණි කර්මය ගැන දේශනා කරලා තියෙනවා. අළුත් කර්මය දේශනා කරලා තියෙනවා. කර්ම නිරුද්ධ වීම දේශනා කරලා තියෙනවා. කර්ම නිරුද්ධ වීම පිණිස පවතින ප්‍රතිපදාව දේශනා කරලා තියෙනවා. පින්වත් මහණෙනි, ශ්‍රාවකයන්ට හිතවත් වූ, අනුකම්පාවෙන් යුතු වූ, යම් ශාස්තෘන් වහන්සේ නමක් විසින් අනුකම්පාව උපදවාගෙන ඔබට යමක් කළ යුතු නම්, මා විසින් එය ඔබට කරලයි තියෙන්නේ. පින්වත් මහණෙනි, ඔය තියෙන්නේ රුක් සෙවණ, ඔය තියෙන්නේ නිදහස් කුටි, පින්වත් මහණෙනි, ධ්‍යාන වඩන්න. ප්‍රමාද වෙන්ට එපා. පස්සේ පසුතැවිල්ලට පත්වෙන්න එපා. මේක තමයි ඔබට අපගෙන් කෙරෙන අනුශාසනාව.
සාදු! සාදු!! සාදු!!!
කම්ම සූත්‍රය නිමා විය.
