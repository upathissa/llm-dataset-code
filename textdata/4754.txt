සංයුත්ත නිකාය
සළායතන වග්ගෝ
1.14.4. ගය්හ සුත්තං
1.14.4. ගැනීම ගැන වදාළ දෙසුම
රූපාරාමා භික්ඛවේ දේවමනුස්සා රූපරතා රූපසම්මුදිතා. රූපවිපරිණාමවිරාගනිරෝධා දුක්ඛා භික්ඛවේ දේවමනුස්සා විහරන්ති. සද්දාරාමා ....(පෙ).... ගන්ධාරාමා ....(පෙ).... රසාරාමා ....(පෙ).... ඵොට්ඨබ්බාරාමා ....(පෙ).... ධම්මාරාමා භික්ඛවේ දේවමනුස්සා ධම්මරතා ධම්මසම්මුදිතා. ධම්මවිපරිණාම විරාගනිරෝධා දුක්ඛා භික්ඛවේ දේවමනුස්සා විහරන්ති.
පින්වත් මහණෙනි, දෙවිමිනිසුන් ඉන්නේ රූපය තුළයි. රූපයට ඇලිලා, රූපයෙන් සතුටු වෙමිනුයි. පින්වත් මහණෙනි, රූප වෙනස් වීම කරණ කොටගෙන ඒ කෙරෙහි ඇති ඇල්ම දුරු කර ගැනීමටත්, නිරුද්ධ කර ගැනීමටත් සිදු වීමෙන්, දෙවිමිනිසුන් දුක සේ වාසය කරනවා. ශබ්ද තුළයි ….(පෙ)…. ගන්ධ තුළයි ….(පෙ)…. රස තුළයි ….(පෙ)…. පහස තුළයි ….(පෙ)…. පින්වත් මහණෙනි, දෙවිමිනිසුන් ඉන්නේ මනසට අරමුණු වන දේ තුළයි. මනසට අරමුණු වන දේට ඇලිලා, මනසට අරමුණු වන දෙයින් සතුටු වෙමිනුයි. පින්වත් මහණෙනි, මනසට අරමුණු වන දේ වෙනස් වීම කරණ කොටගෙන ඒ කෙරෙහි ඇති ඇල්ම දුරු කර ගැනීමටත්, නිරුද්ධ කර ගැනීමටත් සිදු වීමෙන්, දෙවිමිනිසුන් දුක සේ වාසය කරනවා.
තථාගතෝ භික්ඛවේ අරහං සම්මාසම්බුද්ධෝ රූපානං සමුදයඤ්ච අත්ථගමඤ්ච අස්සාදඤ්ච ආදීනවඤ්ච නිස්සරණඤ්ච යථාභූතං විදිත්වා න රූපාරාමෝ න රූපරතෝ න රූපසම්මුදිතෝ. රූපවිපරිණාමවිරාගනිරෝධා සුඛෝ භික්ඛවේ තථාගතෝ විහරති ....(පෙ).... සද්දානං ....(පෙ).... ගන්ධානං ....(පෙ).... රසානං ....(පෙ).... ඵොට්ඨබ්බානං ....(පෙ).... ධම්මානං සමුදයඤ්ච අත්ථගමඤ්ච අස්සාදඤ්ච ආදීනවඤ්ච නිස්සරණඤ්ච යථාභූතං විදිත්වා න ධම්මාරාමෝ න ධම්මරතෝ න ධම්මසම්මුදිතෝ. ධම්මවිපරිණාමවිරාගනිරෝධා සුඛෝ භික්ඛවේ තථාගතෝ විහරතීති.
පින්වත් මහණෙනි, තථාගත වූ අරහත් සම්මා සම්බුදු රජාණන් වහන්සේ රූපයන්ගේ හටගැනීමත්, නැතිවීමත්, ආශ්වාදයත්, ආදීනවයත්, නිස්සරණයත්, ඒ ආකාරයෙන් ම අවබෝධ කළ නිසා රූපය තුළ ඉන්නේ නෑ. රූපයට ඇලිලා ඉන්නේ නෑ, රූපයෙන් සතුටු වෙන්නේ නෑ. රූප වෙනස් වීමෙන් ඒ කෙරෙහි ඇති ඇල්ම දුරුවීමෙන්, නිරුද්ධ වීමෙන්, පින්වත් මහණෙනි, තථාගතයන් වහන්සේ සතුටින් වාසය කරනවා. ශබ්දයන්ගේ ….(පෙ)…. ගන්ධයන්ගේ ….(පෙ)…. රසයන්ගේ ….(පෙ)…. පහසේ ….(පෙ)…. මනසට අරමුණු වන දේ ගැන හටගැනීමත්, නැතිවීමත්, ආශ්වාදයත්, ආදීනවයත්, නිස්සරණයත්, ඒ ආකාරයෙන් ම අවබෝධ කළ නිසා මනසට අරමුණු වන දේ තුළ ඉන්නේ නෑ. මනසට අරමුණු වන දෙයට ඇලිලා ඉන්නේ නෑ, මනසට අරමුණු වන දෙයින් සතුටු වෙන්නේ නෑ. මනසට අරමුණු වන දේ වෙනස් වීමෙන් ඒ කෙරෙහි ඇති ඇල්ම දුරුවීමෙන්, නිරුද්ධ වීමෙන්, පින්වත් මහණෙනි, තථාගතයන් වහන්සේ සතුටින් වාසය කරනවා.
සාදු! සාදු!! සාදු!!!
ගය්හ සූත්‍රය නිමා විය.
