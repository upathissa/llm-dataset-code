සංයුත්ත නිකාය
මහා වග්ගෝ
12.3.2. දුතිය කෝටිගාම සුත්තං
12.3.2. කෝටිගමෙහි දී වදාළ දෙවෙනි දෙසුම
මහණෙනි, යම්කිසි ශ්‍රමණයෝ වෙත්වා, බ්‍රාහ්මණයෝ වෙත්වා, ‘මෙය දුක යැ’ යි ඒ වූ සැටියෙන් ම නොදනිත් ද, ‘මෙය දුක හටගැනීම යැ’ යි ඒ වූ සැටියෙන් ම නොදනිත් ද, ‘මෙය දුක නිරුද්ධ වීම යැ’ යි ඒ වූ සැටියෙන් ම නොදනිත් ද, ‘මෙය දුක නිරුද්ධ වීම පිණිස පවතින ප්‍රතිපදාව යැ’ යි ඒ වූ සැටියෙන් ම නොදනිත් ද, මහණෙනි, ඒ මේ ශ්‍රමණයෝ වෙත්වා, බ්‍රාහ්මණයෝ වෙත්වා, ශ්‍රමණයන් අතර ශ්‍රමණයෝ යැයි සම්මත නොවෙති. බ්‍රාහ්මණයන් අතර බ්‍රාහ්මණයෝ යැයි සම්මත නොවෙති. ඒ ආයුෂ්මත්වරු වනාහී ශ්‍රමණ බවෙහි අර්ථය හෝ බ්‍රාහ්මණ බවෙහි අර්ථය හෝ මේ ජීවිතයේ දී ම සිය විශිෂ්ට ඥානයෙන් දැන සාක්ෂාත් කොට පැමිණ වාසය නොකරති.
මහණෙනි, යම්කිසි ශ්‍රමණයෝ වෙත්වා, බ්‍රාහ්මණයෝ වෙත්වා, ‘මෙය දුක යැ’ යි ඒ වූ සැටියෙන් ම දනිත් ද, ‘මෙය දුක හටගැනීම යැ’ යි ඒ වූ සැටියෙන් ම දනිත් ද, ‘මෙය දුක නිරුද්ධ වීම යැ’ යි ඒ වූ සැටියෙන් ම දනිත් ද, ‘මෙය දුක නිරුද්ධ වීම පිණිස පවතින ප්‍රතිපදාව යැ’ යි ඒ වූ සැටියෙන් ම දනිත් ද, මහණෙනි, ඒ මේ ශ්‍රමණයෝ වෙත්වා, බ්‍රාහ්මණයෝ වෙත්වා, ශ්‍රමණයන් අතර ශ්‍රමණයෝ යැයි සම්මත වෙති. බ්‍රාහ්මණයන් අතර බ්‍රාහ්මණයෝ යැයි සම්මත වෙති. ඒ ආයුෂ්මත්වරු වනාහී ශ්‍රමණ බවෙහි අර්ථය ත්, බ්‍රාහ්මණ බවෙහි අර්ථය ත් මේ ජීවිතයේ දී ම සිය විශිෂ්ට ඥානයෙන් දැන සාක්ෂාත් කොට පැමිණ වාසය කරති.”
භාග්‍යවතුන් වහන්සේ මෙය වදාළ සේක. මෙය වදාළ ශාස්තෘ වූ සුගතයන් වහන්සේ මෙය ද වදාළ සේක.
“යම් කෙනෙක් දුක අවබෝධ නොකරත් ද, එමෙන් ම දුකෙහි හටගැනීම ත් අවබෝධ නොකරත් ද, යම් තැනක සියළු අයුරින් ඉතිරි නැති ව දුක නිරුද්ධ වෙයි නම්, එය ද අවබෝධ නොකරත් ද,
දුක සංසිඳවීම පිණිස පවතින ඒ මාර්ගය ත් අවබෝධ නොකරත් ද, ඔවුහු චිත්ත විමුක්තියෙන් හීන වූවෝ ය. එමෙන් ම ප්‍රඥා විමුක්තියෙන් තොර වූවෝ ය.
ඔවුහු දුක් අවසන් කිරීමට නුසුදුස්සෝ ය. ඒකාන්තයෙන් ඔවුහු ඉපදීමට, ජරාවට පැමිණෙති.
යම් කෙනෙක් දුක අවබෝධ කරත් ද, එමෙන් ම දුකෙහි හටගැනීම ත් අවබෝධ කරත් ද, යම් තැනක සියළු අයුරින් ඉතිරි නැති ව දුක නිරුද්ධ වෙයි නම්, එය ද අවබෝධ කරත් ද,
දුක සංසිඳවීම පිණිස පවතින ඒ මාර්ගය ත් අවබෝධ කරත් ද, ඔවුහු චිත්ත විමුක්තියෙන් යුක්ත වූවෝ ය. එමෙන් ම ප්‍රඥා විමුක්තියෙන් යුක්ත වූවෝ ය.
ඔවුහු දුක් අවසන් කිරීමට සුදුස්සෝ ය. ඔවුහු ඉපදීමට, ජරාවට නොපැමිණෙති.
සාදු! සාදු!! සාදු!!!
දුතිය කෝටිගාම සූත්‍රය නිමා විය.
