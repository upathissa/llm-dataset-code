අංගුත්තර නිකාය
පඤ්චක නිපාතෝ
5.4.1.3. තතිය සම්මත්තනියාම සුත්තං
5.4.1.3. ආර්ය මාර්ගයට බැසගැනීම ගැන වදාළ තෙවන දෙසුම
(සාවත්ථිනිදානං)
සැවැත් නුවර දී ය ……
පඤ්චහි භික්ඛවේ, ධම්මේහි සමන්නාගතෝ සුණන්තෝපි සද්ධම්මං අභබ්බෝ නියාමං ඔක්කමිතුං කුසලේසු ධම්මේසු සම්මත්තං. කතමේහි පඤ්චහි:
මහණෙනි, පස් කරුණකින් සමන්විත වූ භික්ෂුව සද්ධර්මය අසන්නේ නමුත් කුසල් දහම් තුළ ආර්ය මාර්ගයට බැසගන්නට අසමර්ථ වෙයි. ඒ කවර කරුණු පසකින් ද යත්;
මක්ඛී ධම්මං සුණාති මක්ඛපරියුට්ඨිතෝ. උපාරම්භචිත්තෝ ධම්මං සුණාති රන්ධගවේසී. ධම්මදේසකේ ආහතචිත්තෝ හෝති ඛිලජාතෝ. දුප්පඤ්ඤෝ හෝති ජළෝ ඒළමූගෝ. අනඤ්ඤාතේ අඤ්ඤාතමානී හෝති.
ගුණමකු වූයේ ගුණමකු බවින් මැඬගත් සිතින් යුතු ව ධර්මය අසයි. වාදවිවාද නගන සිතින් යුතු ව සිදුරු සොයන සුළු වූයේ ධර්මය අසයි. ධර්ම දේශකයා කෙරෙහි ක්‍රෝධයෙන් ගැටුණු සිත් ඇති ව දැඩි බවින් සිටින්නේ වෙයි. නුවණ නොවැඩෙන්නේ කෙළතොළු වූයේ දුෂ්ප්‍රාඥ වෙයි. අවබෝධ නොකළ දෙය පිළිබඳව අවබෝධ වූයේය යන මාන්නය ඇත්තේ වෙයි.
ඉමේහි ඛෝ භික්ඛවේ පඤ්චහි ධම්මේහි සමන්නාගතෝ සුණන්තෝපි සද්ධම්මං අභබ්බෝ නියාමං ඔක්කමිතුං කුසලේසු ධම්මේසු සම්මත්තං.
මහණෙනි, මේ පස් කරුණෙන් සමන්විත වූ භික්ෂුව සද්ධර්මය අසන්නේ නමුත් කුසල් දහම් තුළ ආර්ය මාර්ගයට බැසගන්නට අසමර්ථ වෙයි.
පඤ්චහි භික්ඛවේ, ධම්මේහි සමන්නාගතෝ සුණන්තෝ සද්ධම්මං භබ්බෝ නියාමං ඔක්කමිතුං කුසලේසු ධම්මේසු සම්මත්තං. කතමේහි පඤ්චහි:
මහණෙනි, පස් කරුණකින් සමන්විත වූ භික්ෂුව සද්ධර්මය අසන්නේ කුසල් දහම් තුළ ආර්ය මාර්ගයට බැසගන්නට සමර්ථ වෙයි. ඒ කවර කරුණු පසකින් ද යත්;
අමක්ඛී ධම්මං සුණාති න මක්ඛපරියුට්ඨිතෝ. අනුපාරම්භචිත්තෝ ධම්මං සුණාති න රන්ධගවේසී. ධම්මදේසකේ අනාහතචිත්තෝ හෝති අඛිලජාතෝ. පඤ්ඤවා හෝති අජළෝ අනේළමූගෝ. න අනඤ්ඤාතේ අඤ්ඤාතමානී හෝති.
ගුණමකු නොවූයේ ගුණමකු බවින් නොමැඬගත් සිතින් යුතු ව ධර්මය අසයි. වාදවිවාද නොනගන සිතින් යුතු ව සිදුරු නොසොයන සුළු වූයේ ධර්මය අසයි. ධර්ම දේශකයා කෙරෙහි ක්‍රෝධයෙන් නොගැටුණු සිත් ඇති ව දැඩි බවින් තොර ව සිටින්නේ වෙයි. ජඩ නොවූයේ කෙළතොළු නොවූයේ ප්‍රඥාවන්ත වෙයි. අවබෝධ නොකළ දෙය පිළිබඳව අවබෝධ වූයේය යන මාන්නය නැත්තේ වෙයි.
ඉමේහි ඛෝ භික්ඛවේ, පඤ්චහි ධම්මේහි සමන්නාගතෝ සුණන්තෝ සද්ධම්මං භබ්බෝ නියාමං ඔක්කමිතුං කුසලේසු ධම්මේසු සම්මත්තන්ති.
මහණෙනි, මේ පස් කරුණෙන් සමන්විත වූ භික්ෂුව සද්ධර්මය අසන්නේ කුසල් දහම් තුළ ආර්ය මාර්ගයට බැසගන්නට සමර්ථ වෙයි.
සාදු! සාදු!! සාදු!!!
තතිය සම්මත්තනියාම සූත්‍රය නිමා විය.
