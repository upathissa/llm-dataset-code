ඛුද්දක නිකාය
පේතවත්ථු
1.10. ඛල්ලාටිය පේත වත්ථු
1.10. ඛල්ලාටිය ප්‍රේත වස්තුව
58.කා නු අන්තෝවිමානස්මිං තිට්ඨන්ති නූපනික්ඛමි
උපනික්ඛමිස්සු භද්දේ ත්වං පස්සාම තං මහිද්ධික‘න්ති
58. ඔය විමානෙ ඇතුලේ ඉන්න ස්ත්‍රිය කවුද? ඔය විමානෙන් එළියට එන්නෙ නැත්තෙ මොකද? පින්වතිය, ඔය විමානයෙන් ඔබතුමිය එළියට පැමිණුන මැනව. අපි මහා ඉර්ධි ඇති ඔබතුමියව දැකගන්ට කැමතියි.
59.අට්ටීයාමි හරායාමි නග්ගා නික්ඛමිතුං බහි
කේසේහම්හි පටිච්ඡන්නා පුඤ්ඤං මේ අප්පකං කත‘න්ති
59. මං දුකෙන් ඉන්නෙ. මට ලැජ්ජයි. මගේ ඇඟේ නූල් පොටක් නෑ. මට එළියට එන්න විදිහක් නෑ. මුළු ශරීරයම වැහිල තියෙන්නෙ කෙස්වලින්. මං පුංචි පිනක් කරගත්තු කෙනෙක්.
60.හන්දුත්තරීයං දදාමි තේ ඉමං දුස්සං නිවාසය
ඉමං දුස්සං නිවාසෙත්වා බහි නික්ඛම සෝභනේ
උපනික්ඛමස්සු භද්දේ ත්වං පස්සාම තං බහිට්ඨිත‘න්ති
60. හොඳයි. එහෙම නම් මං දැන් ඔබට මගේ මේ උතුරු සළුව පූජා කරනවා. පින්වතිය, මේ වස්ත්‍රය පොරෝ ගන්න. සොඳුර, ඊට පස්සෙ විමානයෙන් එළියට එන්න. ඔය විමානයෙන් ඔබතුමිය එළියට පැමිණුන මැනව. අපි මහා ඉර්ධි ඇති ඔබතුමියව දැකගන්ට කැමතියි.
61.හත්ථේන හත්ථේ තේ දින්නං න මය්හං උපකප්පති
ඒසෙත්ථුපාසකෝ සද්ධෝ සම්මා සම්බුද්ධසාවකෝ
61. අතින් අතකට දෙන දෙයක් ලබාගන්ට මට කැප නෑ. ඔය පිරිස අතරින් සම්මා සම්බුදුරජාණන් වහන්සේගේ ශ්‍රද්ධා සම්පන්න උපාසක කෙනෙක් ඉන්නවා.
62.ඒතං අච්ඡාදයිත්වාන මම දක්ඛිණමාදිස
අථාහං සුඛිතා හෙස්සං සබ්බකාමසමිද්ධිනී‘ති
62. එතුමාට මේ වස්ත්‍රය පොරවන්න. ඊට පස්සෙ ඒ පින මට දෙන්න. එතකොට මං හැම අතින්ම සැපවත් වෙලා සුවසේ සිටීවි.
63.තං ච තේ නහාපයිත්වාන විලිම්පිත්වාන වාණිජා
වත්ථේභච්ඡාදයිත්වාන තස්සා දක්ඛිණමාදිසුං
63. ඒ වෙළඳ පිරිස අර උපාසකතුමාව හොඳට නැහැව්වා. සුවඳ ගැල්වූවා. වස්ත්‍ර දෙකෙන් හොඳට ඇන්දෙව්වා. ඒ පෙරේතියට පින් අනුමෝදන් කළා.
64.සමනන්තරා නුද්දිට්ඨේ විපාකෝ උදපජ්ජථ
භෝජනච්ඡාදනපානීයං දක්ඛිණාය ඉදං ඵලං
64. ඒ ක්ෂණයෙන්ම ඇයට පින් දෙන කොට පුණ්‍ය විපාකය ඉපදුනා. භෝජන ඇඳුම් පැළඳුම් පැන් ආදිය පහළ වුනා. මේක තමයි දානයෙහි ඵලය.
65.තතෝ සුද්ධා සුචිවසනා කාසිකුත්තමධාරිණී
හසන්තී විමානා නික්ඛමි දක්ඛිණාය ඉදං ඵලන්ති
65. එතකොට ඇගේ සිරුර පිරිසිදු වුනා. පවිත්‍ර වස්ත්‍රවලින් සැරසුනා. ඒ වස්ත්‍ර කසීසළුවලටත් වඩා උතුම්. ඕ සිනහ වෙවී විමානයෙන් එළියට නික්මුනා. මේක තමයි දානයෙහි ඵලය.
66.සුචිත්තරූපං රුචිරං විමානං තේ පහාසති
දේවතේ පුච්ඡිතාචික්ඛ කිස්ස කම්මස්සිදං ඵල‘න්ති
66. ඔබේ දිව්‍ය විමානය ඉතා විචිත්‍රයි. සිත්කළුයි. බබලනවා. පින්වත් දෙව්දුව, අපි අහන මේ කාරණයට පිළිතුරක් දෙන්න. මොන වගේ පුණ්‍ය කර්මයකින්ද මේ විපාකෙ ලැබුනේ.
67.භික්ඛුනෝ චරමානස්ස දෝණිනිම්මජ්ජනං අහං
අදාසිං උජුභූතස්ස විප්පසන්නේන චේතසා
67. ස්වාමීන් වහන්සේ නමක් පිඬු පිණිස වැඩියා. සෘජු සිත් ඇති උන්වහන්සේ ගැන මං ගොඩාක් පැහැදුනා. මං උන්වහන්සේට තෙල්කැවුමක් පූජා කළා.
68.තස්ස කම්මස්ස කුසලස්ස විපාකං දීඝමන්තරං
අනුභෝමි විමානස්මිං තඤ්චේදානි පරිත්තකං
68. ඒ පින්කමේ විපාක වශයෙන් මං මේ විමානයෙහි ඉඳගෙන බොහෝ කාලයක් තිස්සේ සැප වින්ඳා. දැන් ඒ පින ගෙවිල ගිහින්. තව ස්වල්පයයි තියෙන්නෙ.
69.උද්ධං චතූහි මාසේහි කාලකිරියා භවිස්සති
ඒකන්තං කටුකං ඝෝරං නිරයං පපතිස්සහං
69. තව හාරමාසයකින් පස්සෙ මං මෙහෙන් චුත වෙනවා. එතකොට භයානක වූ කටුක ඝෝර අවිචි මහා නිරයේ තමයි මාව වැටෙන්නෙ.
70.චතුක්කණ්ණං චතුද්වාරං විභත්තං භාගසෝ මිතං
අයෝපාකාරපරියන්තං අයසා පටිකුජ්ජිතං
70. ඒ නිරයේ කොන් හතරක් තියෙනවා. දොරවලුත් හතරක් තියෙනවා. ඒව කොටස් වශයෙන් ගානට බෙදලයි තියෙන්නෙ. වටේටම තියෙන්නෙ යකඩ පවුරක්. වහල තියෙන්නෙත් යකඩ පියනකින්.
71.තස්ස අයෝමයා භූමි ජලිතා තේජසා යුතා
සමන්තා යෝජනසතං ඵරිත්වා තිට්ඨති සබ්බදා
71. ඒ අවීචි මහානරකාදියේ ඇවිලෙන ගිනිදැල් හරිම සැරයි. ඒ යකඩ භූමියේ හැම තිස්සේම යොදුන් සියයක් පුරාවට ගිනිදැල් පැතිරිලා තියෙනවා.
72.තත්ථාහං දීඝමද්ධානං දුක්ඛං වේදිස්සං වේදනං
ඵලඤ්ච පාපකම්මස්ස තස්මා සෝචාමහං භුස‘න්ති
72. මං එහේ ඉපදිලා දීර්ඝ කාලයක් දුක් විඳින්ට වෙනවා. කරපු පව්වල විපාක තමයි. ඒ නිසා මං ගොඩාක් සෝකයෙන් ඉන්නෙ.
සාදු! සාදු!! සාදු!!!
දසවෙනි ඛල්ලාටිය ප්‍රේත වස්තුවයි.
