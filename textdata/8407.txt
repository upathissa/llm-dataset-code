අංගුත්තර නිකාය
චතුක්ක නිපාතෝ
4.1.4.2. සංගහවත්ථු සුත්තං
4.1.4.2. සංග්‍රහ වස්තු ගැන වදාළ දෙසුම
“චත්තාරිමානි, භික්ඛවේ, සංගහවත්ථූනි.
මහණෙනි, මේ සතර සංග්‍රහ වස්තු ය.
කතමානි චත්තාරි? දානං, පෙය්‍යවජ්ජං, අත්ථචරියා, සමානත්තතා.
ඒ කවර සතරක් ද යත්; දානය ත්, ප්‍රිය වචනය ත්, අර්ථ චර්යාව ත්, සමානාත්මතාවය ත් ය.
ඉමානි ඛෝ, භික්ඛවේ, චත්තාරි සංගහවත්ථූනී”ති.
මහණෙනි, මේ වනාහී සතර සංග්‍රහ වස්තු ය.(ගාථා)
“දානඤ්ච පෙය්‍යවජ්ජඤ්ච අත්ථචරියා ච යා ඉධ;සමානත්තතා ච ධම්මේසු, තත්ථ තත්ථ යථාරහං;ඒතේ ඛෝ සංගහා ලෝකේ, රථස්සාණීව යායතෝ.

දානය ත්, ප්‍රිය වචනය ත්, අර්ථ චර්යාව ත්, සමානාත්මතාවය ත් යන යමක් මෙලොවෙහි තිබෙයි ද, ඒ ඒ කරුණු පිළිබඳ ව ඊට ගැලපෙන අයුරින් සංග්‍රහ කරයි ද, මේ සතර සංග්‍රහයන් ලෝකයෙහි තිබෙන්නේ ගමන් කරන රථයෙහි රෝදය මනාකොට සවිකළ ඇණයක් ලෙස ය.
“ඒතේ ච සංගහා නාස්සු, න මාතා පුත්තකාරණා;ලභේථ මානං පූජං වා, පිතා වා පුත්තකාරණා.

මේ සතර සංග්‍රහ වස්තූන් ලොව නොතිබෙයි නම් මව් පුතු නිසා ගරු බුහුමන් හෝ පිදුමන් හෝ නොලබයි. පියා හෝ දරුවන්ගෙන් ගරු බුහුමන් නොලබයි.
“යස්මා ච සංගහා ඒතේ, සමවෙක්ඛන්ති පණ්ඩිතා;තස්මා මහත්තං පප්පොන්ති, පාසංසා ච භවන්ති තේ”ති.

යම්හෙයකින් නැණවත් මිනිස්හු මේ සතර සංග්‍රහ වස්තූන් මනාකොට හඳුනාගෙන ඒ අනුව කටයුතු කරත් ද, ඒ හේතුවෙන් ඔවුහු මහත් දියුණුවට පත්වෙති. ප්‍රශංසාවට ද බඳුන් වෙති.
සාදු! සාදු!! සාදු!!!
සංගහවත්ථු සූත්‍රය නිමා විය.
