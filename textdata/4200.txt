සංයුත්ත නිකාය
සළායතන වග්ගෝ
1.1.4. බාහිරානිච්ච සුත්තං
1.1.4. බාහිර දේ තුළ ඇති අනිත්‍යතාව ගැන වදාළ දෙසුම
සාවත්ථියං....
සැවැත් නුවර දී ….
රූපං භික්ඛවේ, අනිච්චං. යදනිච්චං තං දුක්ඛං, යං දුක්ඛං තදනත්තා. යදනත්තා තං ‘නේතං මම, නේසෝ’හමස්මි, න මේසෝ අත්තා’ති ඒවමේතං යථාභූතං සම්මප්පඤ්ඤාය දට්ඨබ්බං.
පින්වත් මහණෙනි, රූපය යනු අනිත්‍ය දෙයක්. අනිත්‍ය වූ යමක් ඇද්ද ඒක තමයි දුක. දුක් වූ යමක් ඇද්ද ඒක (තමාගේ වසඟයේ පවත්වන්ට බෑ) අනාත්මයි. අනාත්ම වූ යමක් ඇද්ද අන්න ඒ දෙය “මෙය මගේ නොවේ. මෙය මම නොවෙමි. මෙය මාගේ ආත්මය නොවේ” කියා ඔය අයුරින් දියුණු කළ ප්‍රඥාවෙන් යථාර්ථය දැක්ක යුතුයි.
සද්දා ....(පෙ).... ගන්ධා ....(පෙ).... රසා ....(පෙ).... ඵොට්ඨබ්බා ....(පෙ).... ධම්මා අනිච්චා. යදනිච්චං තං දුක්ඛං, යං දුක්ඛං තදනත්තා. යදනත්තා තං ‘නේතං මම, නේසෝ’හමස්මි, න මේසෝ අත්තා’ති ඒවමේතං යථාභූතං සම්මප්පඤ්ඤාය දට්ඨබ්බං.
ශබ්ද යනු අනිත්‍ය දෙයක් ….(පෙ)…. ගඳ-සුවඳ යනු අනිත්‍ය දෙයක් ….(පෙ)…. රස යනු අනිත්‍ය දෙයක් ….(පෙ)…. පහස යනු අනිත්‍ය දෙයක් ….(පෙ)…. සිතට අරමුණු වන දේ යනු අනිත්‍ය දෙයක්. අනිත්‍ය වූ යමක් ඇද්ද ඒක තමයි දුක. දුක් වූ යමක් ඇද්ද ඒක (තමාගේ වසඟයේ පවත්වන්ට බෑ) අනාත්මයි. අනාත්ම වූ යමක් ඇද්ද අන්න ඒ දෙය “මෙය මගේ නොවේ. මෙය මම නොවෙමි. මෙය මාගේ ආත්මය නොවේ” කියා ඔය අයුරින් දියුණු කළ ප්‍රඥාවෙන් යථාර්ථය දැක්ක යුතුයි.
ඒවං පස්සං භික්ඛවේ, සුතවා අරියසාවකෝ රූපේසුපි නිබ්බින්දති, සද්දේසුපි නිබ්බින්දති, ගන්ධේසුපි නිබ්බින්දති, රසේසුපි නිබ්බින්දති, ඵොට්ඨබ්බේසුපි නිබ්බින්දති, ධම්මේසුපි නිබ්බින්දති. නිබ්බින්දං විරජ්ජති, විරාගා විමුච්චති, විමුත්තස්මිං විමුත්තමිති ඤාණං හෝති. ‘ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායා’ති පජානාතීති.
පින්වත් මහණෙනි, ශ්‍රැතවත් ආර්ය ශ්‍රාවකයා ඔය අයුරින් දකින විට රූප කෙරෙහිත් කලකිරෙනවා. ශබ්ද කෙරෙහිත් කලකිරෙනවා. ගඳ-සුවඳ කෙරෙහිත් කලකිරෙනවා. රස කෙරෙහිත් කලකිරෙනවා. පහස කෙරෙහිත් කලකිරෙනවා. සිතට අරමුණු වන දේ කෙරෙහිත් කලකිරෙනවා. කලකිරුණු විට ඒ කෙරෙහි තිබුණ ඇල්ම නැතුව යනවා. ඇල්ම නැතිවීම නිසා එයින් නිදහස් වෙනවා. නිදහස් වූ විට නිදහස් වූ බවට අවබෝධ ඤාණය ඇති වෙනවා. “ඉපදීම ක්ෂය වුණා. බඹසර වාසය සම්පූර්ණ කළා. නිවන පිණිස කළ යුතු දෙය කළා. නිවන පිණිස කළ යුතු වෙන දෙයක් නැත්තේම” යැයි අවබෝධයෙන් ම දැනගන්නවා.
සාදු! සාදු!! සාදු!!!
බාහිරානිච්ච සූත්‍රය නිමා විය.
