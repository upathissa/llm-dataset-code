අංගුත්තර නිකාය
පඤ්චක නිපාතෝ
5.2.1.1. නීවරණ සුත්තං
5.2.1.1. නීවරණ ගැන වදාළ දෙසුම
ඒවං මේ සුතං: ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තත්‍ර ඛෝ භගවා භික්ඛු ආමන්තේසි භික්ඛවෝ’ති. භදන්තේ’ති තේ භික්ඛු භගවතෝ පච්චස්සෝසුං. භගවා ඒතදවෝච:
එක් සමයක භාග්‍යවතුන් වහන්සේ සැවැත් නුවර ජේතවනය නම් වූ අනේපිඬු සිටුහුගේ ආරාමයෙහි වැඩවසන සේක. එකල්හී භාග්‍යවතුන් වහන්සේ “මහණෙනි” යි භික්ෂූන් ඇමතූ සේක. “පින්වතුන් වහන්සැ”යි ඒ භික්ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.
පඤ්චිමේ භික්ඛවේ ආවරණා නීවරණා චේතසෝ අජ්ඣාරුහා පඤ්ඤාය දුබ්බලීකරණා. කතමේ පඤ්ච?
මහණෙනි, සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන, මේ නීවරණයෝ පසකි. ඒ කවර පසක් ද යත්;
කාමච්ඡන්දෝ භික්ඛවේ ආවරණෝ නීවරණෝ චේතසෝ අජ්ඣාරුහෝ පඤ්ඤාය දුබ්බලීකරණෝ. ව්‍යාපාදෝ භික්ඛවේ ආවරණෝ නීවරණෝ චේතසෝ අජ්ඣාරුහෝ පඤ්ඤාය දුබ්බලීකරණෝ. ථීනමිද්ධං භික්ඛවේ ආවරණං නීවරණං චේතසෝ අජ්ඣාරුහං පඤ්ඤාය දුබ්බලීකරණං. උද්ධච්චකුක්කුච්චං භික්ඛවේ ආවරණං නීවරණං චේතසෝ අජ්ඣාරුහං පඤ්ඤාය දුබ්බලීකරණං. විචිකිච්ඡා භික්ඛවේ ආවරණා නීවරණා චේතසෝ අජ්ඣාරුහා පඤ්ඤාය දුබ්බලීකරණා.
මහණෙනි, කාමච්ඡන්දය යනු සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන දෙයකි. ව්‍යාපාදය යනු සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන දෙයකි. ථීනමිද්ධය යනු සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන දෙයකි. උද්ධච්ච කුක්කුච්චය යනු සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන දෙයකි. විචිකිච්ඡාව යනු සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන දෙයකි.
ඉමේ ඛෝ භික්ඛවේ පඤ්ච ආවරණා නීවරණා චේතසෝ අජ්ඣාරුහා පඤ්ඤාය දුබ්බලීකරණා.
මහණෙනි, මේ වනාහී සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන, නීවරණයෝ පස යි.
සෝ වත භික්ඛවේ භික්ඛු, ඉමේ පඤ්ච ආවරණේ නීවරණේ චේතසෝ අජ්ඣාරුහේ පඤ්ඤාය දුබ්බලීකරණේ අප්පහාය අබලාය පඤ්ඤාය දුබ්බලාය අත්තත්ථං වා ඤස්සති, පරත්ථං වා ඤස්සති, උභයත්ථං වා ඤස්සති, උත්තරිං වා මනුස්සධම්මා අලමරියඤාණදස්සනවිසේසං සච්ඡිකරිස්සතී’ති නේතං ඨානං විජ්ජති.
මහණෙනි, ඒකාන්තයෙන් ම ඒ භික්ෂුව සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන මේ පංච නීවරණ ප්‍රහාණය නොකොට, බල රහිත, දුර්වල වූ ප්‍රඥාවකින් තමාගේ යහපත දන්නේ ය කියා හෝ අන්‍යයන්ගේ යහපත දන්නේ ය කියා හෝ දෙපක්ෂයෙහි ම යහපත දන්නේ ය කියා හෝ මනුෂ්‍ය ස්වභාවයට වඩා උතුම් වූ ආර්ය වූ ඥාන දර්ශන විශේෂයක් සාක්ෂාත් කරන්නේ ය කියා හෝ යන්න සිදු නොවන දෙයකි.
සෙය්‍යථාපි භික්ඛවේ නදී පබ්බතෙය්‍යා දූරංගමා සීඝසෝතා හාරහාරිණී, තස්සා පුරිසෝ උභතෝ නංගලමුඛානි විවරෙය්‍ය, ඒවං හි සෝ භික්ඛවේ මජ්ඣේ නදියා සෝතෝ වික්ඛිත්තෝ විසටෝ බ්‍යාදින්නෝ න චේව දූරංගමෝ අස්ස, න සීඝසෝතෝ, න හාරහාරී. ඒවමේව ඛෝ භික්ඛවේ සෝ වත භික්ඛු ඉමේ පඤ්ච ආවරණේ නීවරණේ චේතසෝ අජ්ඣාරුහේ පඤ්ඤාය දුබ්බලීකරණේ අප්පහාය අබලාය පඤ්ඤාය දුබ්බලාය අත්තත්ථං වා ඤස්සති, පරත්ථං වා ඤස්සති, උභයත්ථං වා ඤස්සති, උත්තරිං වා මනුස්සධම්මා අලමරියඤාණදස්සනවිසේසං සච්ඡිකරිස්සතී’ති නේතං ඨානං විජ්ජති.
මහණෙනි, එය මෙබඳු දෙයකි. කන්දකින් ඇද හැලෙන ඉතා දුර ගලා බස්නා වේගවත් සැඩ පහර ඇති සියල්ල ගසාගෙන යන සුළු වූ නදියක් වෙයි ද, පුරුෂයෙක් ඒ නදිය දෙපස නඟුලෙන් කළ ඇළවල් විවෘත කරන්නේ නම්, මෙසේ වූ කල්හී මහණෙනි, ඒ නදියෙහි මැද සැඩ පහර විසිරී ගියේ, පැතිරී ගියේ, වැළකුණේ දුරට නොයන්නේ ය. වේගවත් සැඩ පහර නොවන්නේ ය. සියල්ල ගසාගෙන යන සුළු නොවෙන්නේ ය.
එසෙයින් ම මහණෙනි, ඒකාන්තයෙන් ම ඒ භික්ෂුව සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන මේ පංච නීවරණ ප්‍රහාණය නොකොට, බල රහිත, දුර්වල වූ ප්‍රඥාවකින් තමාගේ යහපත දන්නේ ය කියා හෝ අන්‍යයන්ගේ යහපත දන්නේ ය කියා හෝ දෙපක්ෂයෙහි ම යහපත දන්නේ ය කියා හෝ මනුෂ්‍ය ස්වභාවයට වඩා උතුම් වූ ආර්ය වූ ඥාන දර්ශන විශේෂයක් සාක්ෂාත් කරන්නේ ය කියා හෝ යන්න සිදු නොවන දෙයකි.
සෝ වත භික්ඛවේ භික්ඛු ඉමේ පඤ්ච ආවරණේ නීවරණේ චේතසෝ අජ්ඣාරුහේ පඤ්ඤාය දුබ්බලීකරණේ පහාය බලවතියා පඤ්ඤාය අත්තත්ථං වා ඤස්සති, පරත්ථං වා ඤස්සති, උභයත්ථං වා ඤස්සති, උත්තරිං වා මනුස්සධම්මා අලමරියඤාණදස්සනවිසේසං සච්ඡිකරිස්සතී’ති ඨානමේතං විජ්ජති.
මහණෙනි, ඒකාන්තයෙන් ම ඒ භික්ෂුව සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන මේ පංච නීවරණ ප්‍රහාණය කොට, බලවත් වූ ප්‍රඥාවකින් තමාගේ යහපත දන්නේ ය කියා හෝ අන්‍යයන්ගේ යහපත දන්නේ ය කියා හෝ දෙපක්ෂයෙහි ම යහපත දන්නේ ය කියා හෝ මනුෂ්‍ය ස්වභාවයට වඩා උතුම් වූ ආර්ය වූ ඥාන දර්ශන විශේෂයක් සාක්ෂාත් කරන්නේ ය කියා හෝ යන්න සිදු වන දෙයකි.
සෙය්‍යථාපි භික්ඛවේ නදී පබ්බතෙය්‍යා දූරංගමා සීඝසෝතා හාරහාරිණී, තස්සා පුරිසෝ උභතෝ නංගලමුඛානි පිදහෙය්‍ය, ඒවං හි සෝ භික්ඛවේ මජ්ඣේ නදියා සෝතෝ අවික්ඛිත්තෝ අවිසටෝ අබ්‍යාදින්නෝ දූරංගමෝ චේව අස්ස සීඝසෝතෝ ච හාරහාරී ච. ඒවමේව ඛෝ භික්ඛවේ සෝ වත භික්ඛු ඉමේ පඤ්ච ආවරණේ නීවරණේ චේතසෝ අජ්ඣාරුහේ පඤ්ඤාය දුබ්බලීකරණේ පහාය බලවතියා පඤ්ඤාය අත්තත්ථං වා ඤස්සති, පරත්ථං වා ඤස්සති. උභයත්ථං වා ඤස්සති, උත්තරිං වා මනුස්සධම්මා අලමරියඤාණදස්සනවිසේසං සච්ඡිකරිස්සතී’ති ඨානමේතං විජ්ජති.
මහණෙනි, එය මෙබඳු දෙයකි. කන්දකින් ඇද හැලෙන ඉතා දුර ගලා බස්නා වේගවත් සැඩ පහර ඇති සියල්ල ගසාගෙන යන සුළු වූ නදියක් වෙයි ද, පුරුෂයෙක් ඒ නදිය දෙපස නගුලෙන් කළ ඇළවල් වසා දමන්නේ නම්, මෙසේ වූ කල්හී මහණෙනි, ඒ නදියෙහි මැද සැඩ පහර නොවිසිරී ගියේ, නොපැතිරී ගියේ, නොවැළකුණේ දුරට යන්නේ ය. වේගවත් සැඩ පහර වන්නේ ය. සියල්ල ගසාගෙන යන සුළු වන්නේ ය.
එසෙයින් ම මහණෙනි, ඒකාන්තයෙන් ම ඒ භික්ෂුව සිතේ දියුණුව වළකාගෙන සිටින, සිතේ දියුණුවට බාධා පමුණුවන, සිත මැඬගෙන සිටින, ප්‍රඥාව දුර්වල කරන මේ පංච නීවරණ ප්‍රහාණය කොට, බලවත් වූ ප්‍රඥාවකින් තමාගේ යහපත දන්නේ ය කියා හෝ අන්‍යයන්ගේ යහපත දන්නේ ය කියා හෝ දෙපක්ෂයෙහි ම යහපත දන්නේ ය කියා හෝ මනුෂ්‍ය ස්වභාවයට වඩා උතුම් වූ ආර්ය වූ ඥාන දර්ශන විශේෂයක් සාක්ෂාත් කරන්නේ ය කියා හෝ යන්න සිදුවන දෙයකි.
සාදු! සාදු!! සාදු!!!
නීවරණ සූත්‍රය නිමා විය.
