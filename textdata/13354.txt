ඛුද්දක නිකාය
පේතවත්ථු
2.1. සංසාරමෝචක පේත වත්ථු
2.1. සංසාරමෝචක ප්‍රේත වස්තුව
95.නග්ගා දුබ්බණ්ණරූපාසි කිසා ධමනිසත්ථතා
උප්ඵාසුලිකේ කිසිකේ කා නු ත්වං ඉධ තිට්ඨසී‘?ති
95. ඔබේ ඇඟේ නූල් පොටක් නෑ. හරිම විරූපියි. කෙට්ටුයි. නහරවල් පෑදිලා තියෙනවා. ඉලඇට ඉලිප්පිලා තියෙනවා. කෙට්ටු සිරුරක්. මෙතැන ඉන්න ඔබ කවුද?
96.අහං භදන්තේ පේතීම්හි දුග්ගතා යමලෝකි
කාපාපකම්මං කරිත්වාන පේතලෝකමිතෝ ගතා‘ති
96. අනේ ස්වාමීනී, මං මේ දුකේ වැටිල ඉන්නෙ. මං යමලෝකෙ උපන් පෙරේතියක්. මගේ අතින් පව්කම් කෙරිල තමයි මනුස්ස ලෝකෙන් පෙරේත ලෝකෙට ගියේ.
97.කින්නු කායේන වාචාය මනසා දුක්කටං කතං
කිස්ස කම්මවිපාකේන පේතලෝකමිතෝ ගතා?ති
97. ඔබ විසින් කයෙන් වචනයෙන් මනසින් මොන වගේ පවක්ද කර ගත්තෙ? මොන වගේ කර්මයක විපාකයක් නිසාද මිනිස් ලෝකෙන් පෙරේත ලෝකෙට ආවෙ.
98.අනුකම්පකා මය්හං නාහේසුං භන්තේ
පිතා ච මාතා අථවාපි ඤාතකා
යේ මං නියෝජෙය්‍යුං දදාහි දානං
පසන්නචිත්තා සමණබ්‍රාහ්මණානං
98. අනේ ස්වාමීනි, මට අනුකම්පා කරන්ට කවුරුවත් හිටියේ නෑ. තාත්තවත් අම්මාවත් වෙන නෑදෑයෙක්වත් හිටියෙ නෑ. හිත පහදවා ගෙන ශ්‍රමණ බ්‍රාහ්මණයින්ට දානෙ ටිකක් දෙන්න කියල ඔය කවුරුවත් මාව පෙළඹෙව්වෙ නෑ.
99.ඉතෝ අහං වස්ස සතානි පඤ්ච
යං ඒවරූපා විචරාමි නග්ගා
ඛුදාය තණ්හාය ච ඛජ්ජමානා
පාපස්ස කම්මස්ස ඵලං මමේදං
99. පිපාසයෙන්, තණ්හාවෙන් කා දමන මට මේ විදිහට නිර්වස්තරෙන් තව අවුරුදු පන්සියයක් කල් ජීවත් වෙන්ට වෙනවා. මං කරගත්තු පාපකර්මවල විපාක තමයි මේ.
100.වන්දාමි තං අය්‍ය පසන්නචිත්තා
අනුකම්ප මං ධීර මහානුභාව
දත්වා ච මේ ආදිස්ස යං හි කිඤ්චි
මෝචේහි කම්මස්ස ඵලං මමේදං
100. පින්වත් ආර්යයන් වහන්ස, මං මුඹ වහන්සේට වන්දනා කරනවා. මහා ආනුභාව ඇති ප්‍රාඥයන් වහන්ස, මට අනුකම්පා කරන සේක්වා! යම් කිසි දෙයක් දන් දීල මට පින් දෙන සේක්වා! අනේ ස්වාමීනි, මාව මේ අපා දුකෙන් මුදවන සේක්වා!
101.සාධූති සෝ පටිස්සුත්වා සාරිපුත්තෝනුකම්පකෝ
භික්ඛූනං ආලෝපං දත්වා පාණිමත්තඤ්ච චේලකං
ථාලකස්ස ච පානීයං තස්සා දක්ඛිණමාදිසි
101. ප්‍රේතිය කෙරෙහි අනුකම්පාවෙන් සාරිපුත්ත මහරහතන් වහන්සේ, හොඳයි කියල පිළිතුරු දුන්නා. භික්ෂුන් වහන්සේලාට බත් පිඬකුත් රියනක විතර රෙදි කැබැල්ලකුත් පැන් භාජනයකුත් පූජා කළා. ඊට පස්සෙ ඇයට ඒ පින අනුමෝදන් කළා.
102.සමනන්තරානුද්දිට්ඨේ විපාකෝ උදපජ්ජථ
භෝජනච්ඡාදනපානීයං දක්ඛිණාය ඉදං ඵලං
102. ඒ පින් දීපු සැණින්ම පුණ්‍ය විපාකය පහළ වුණා. භෝජන, වස්ත්‍ර, පැන් ආදී සැප සම්පත් පහළ වුනා. මේක තමයි දානයෙහි ඵලය.
103.තතෝ සුද්ධා සුචිවසනා කාසිකුත්තමධාරිණී
විචිත්තවත්ථාභරණා සාරිපුත්තමුපසංකමී‘ති
103. එතකොට ඇගේ සිරුර පිරිසිදු වුනා. පවිත්‍ර වස්ත්‍රවලින් සැරසුනා. ඒ වස්ත්‍ර කසීසළුවලටත් වඩා උතුම්. විචිත්‍ර වස්ත්‍රාභරණයෙන් සැරසුණු ඒ තැනැත්තිය සාරිපුත්තයන් වහන්සේ වෙත එළඹුනා.
104.අභික්කන්තේන වණ්ණේන යා ත්වං තිට්ඨසි දේවතේ
ඕභාසෙන්ති දිසා සබ්බා ඕසධී විය තාරකා
104. පින්වත් දෙව්දුව, ඔබ ඔය සුන්දර රූපෙන් බැබලෙමින් ඉන්නෙ හැම දිසාවක්ම බබුළුවන ඕසධී තාරුකාවක් වගේ.
105.කේන තේ තාදිසෝ වණ්ණෝ කේන තේ ඉධමිජ්ඣති
උප්පජ්ජන්ති ච තේ භෝගා යේ කේචි මනසෝ පියා?
105. ඇත්තෙන්ම ඔබට මෙවැනි ලස්සනක් ලැබුනේ කොහොමද? මොන වගේ පිනකින්ද ඔබට මේවා ලැබුනේ? සිතට ප්‍රිය උපදවන මේ සැප සම්පත් ලැබුනේ මොන වගේ පිනකින්ද?
106.පුච්ඡාමි තං දේවි මහානුභාවේ
මනුස්සභූතා කිමකාසි පුඤ්ඤං
කේනාසි ඒවං ජලිතානුභාවා
වණ්ණෝ ච තේ සබ්බදිසා පභාසතී?ති
106. මහානුභාව ඇති පින්වත් දෙව්දුව, මිනිස් ලෝකෙ ඉන්න කාලෙදී මොන වගේ පිනක්ද ඔබ කළේ? ආනුභාව සම්පන්නව ඔබ බැබලි බැබලී ඉන්න පින මොකක්ද? ඔබේ සිරුරෙන් විහිදෙන එළියෙන් හැම දිසාවම බබලනවා.
107.උප්පණ්ඩුකිං කිසං ඡාතං නග්ගං ආපතිතච්ඡවිං
මුනි කාරුණිකෝ ලෝකේ තං මමද්දක්ඛි දුක්ඛිතං
107. ලෝකයේ කාරුණික මුනීන්ද්‍රයන් වහන්ස, මුඹවහන්සේ මාව දැක්කා. ඒ මං පඬු පාටවෙලා, කෙට්ටු වෙලා, මහා බඩගින්නකින්, නිර්වස්තරයෙන්, කැඩුණු බිඳුණු අතපය ඇති සිවියකින් තමයි හිටියේ.
108.භික්ඛූනං ආලෝපං දත්වා පාණිමත්තඤ්ච චෝලකං
ථාලකස්ස ච පානීයං මම දක්ඛිණමාදිසි
108. භික්ෂුන් වහන්සේලාට බත් පිඬකුත් රියනක විතර රෙදි කැබැල්ලකුත් පැන් භාජනයකුත් පූජා කළා. ඊට පස්සෙ මට ඒ පින අනුමෝදන් කළා.
109.ආලෝපස්ස ඵලං පස්ස භත්තං වස්සසතං දස
භුඤ්ජාමි කාමකාමිනී අනේකරසබ්‍යඤ්ජනං
109. බත් පිඬුවක පුණ්‍ය විපාකය දැක වදාළ මැනැව. මං දැන් අවුරුදු දාහකට ඇති වෙන්න අනේක ප්‍රණීත රසමසවුළු ඇතිව කැමති විදිහට බත් කනවා.
110.පාණිමත්තස්ස චෝලස්ස විපාකං පස්ස යාදිසං
යාවතා නන්දරාජස්ස විජිතස්මිං පටිච්ඡදා
110. රියනක් පමණ රෙදි කැබැල්ලක පුණ්‍ය විපාකය දැක වදාළ මැනැව. නන්ද රජ්ජුරුවන්ගෙ රාජධානියෙහි යම් තාක් රෙදිපිළි ඇත්නම්,
111.තතෝ බහුතරා භන්තේ වත්ථානච්ඡාදනානි මේ
කෝසෙය්‍යකම්බලීයානි ඛෝමකප්පාසිකානි ච
111. ස්වාමීනි, ඊටත් වඩා බොහෝ වස්ත්‍ර මට තියෙනවා. මට කසී සළු තියෙනවා. කම්බිලි තියෙනවා. පට රෙදි තියෙනවා. කපු රෙදි තියෙනවා.
112.විපුලා ච මහග්ඝා ච තේපාකාසේව ලම්බරේ
සාහං තං පරිදහාමි යං යං හි මනසෝ පියං
112. හරි විශාල, වටිනා රෙදිපිළි ආකාසයේ එල්ලෙනවා. ඉතින් මං කැමැති වෙන්නේ යම් යම් රෙදිවලටද ඒවා තමයි මං හැඳගන්නෙ.
113.ථාලකස්ස ච පානීයං විපාකං පස්ස යාදිසං
ගම්භීරා චතුරස්සා ච පොක්ඛරඤ්ඤෝ සුනිම්මිතා
113. පැන් බඳුනක පුණ්‍ය විපාකය දැක වදාළ මැනැව. හරීම ලස්සන පොකුණක් මැවිල තියෙනවා. ඒක හතරැස්. ගැඹුරුයි.
114.සාතෝදකා සුප්පතිත්ථා සීතා අප්පටිගන්ධියා
පදුමුප්පලසඤ්ඡන්නා වාරිකිඤ්ජක්ඛපූරිතා
114. ඒකෙ වතුර ටික හරි සීතලයි. සිනිඳු වැල්ල තියෙනවා. ලස්සන තොට තියෙනවා. සුවඳ විහිදෙන නෙළුම්, මහනෙල් පිපිල තියෙනවා. මල් රේණු වතුරේ ඉහිරිලා තියෙනවා.
115.සාහං රමාමි කීළාමි මෝදාමි අකුතෝභයා
මුනිං කාරුණිකං ලෝකේ භන්තේ වන්දිතුමාගතා‘ති
115. ඒ මං දැන් මොකේකටවත් භයක් නෑ. හරි සතුටින් කෙලිසෙල්ලමින් ඉන්නෙ. ඉතින් ස්වාමීනි, ලෝකයෙහි කාරුණික මුනිවරයාණන් වහන්සේ නමක් වන මුඹවහන්සේට වන්දනා කරගන්ටයි මං මේ ආවේ.
සාදු! සාදු!! සාදු!!!
සංසාරමෝචක පේතවත්ථු පඨමං.
පළමු වෙනි සංසාරමෝචක ප්‍රේත වස්තුවයි.
