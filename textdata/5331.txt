සංයුත්ත නිකාය
සළායතන වග්ගෝ
3.3.4. අභිභුය්හ සුත්තං
3.3.4. සැමියාව මැඬගෙන සිටින ස්ත්‍රිය ගැන වදාළ දෙසුම
පඤ්චිමානි භික්ඛවේ, මාතුගාමස්ස බලානි. කතමානි පඤ්ච: රූපබලං, භෝගබලං, ඤාතිබලං, පුත්තබලං, සීලබලං. ඉමානි ඛෝ භික්ඛවේ, පඤ්ච මාතුගාමස්ස බලානි. ඉමේහි ඛෝ භික්ඛවේ, පඤ්චහි බලේහි සමන්නාගතෝ මාතුගාමෝ සාමිකං අභිභුය්‍ය වත්තති.
පින්වත් මහණෙනි, මේවා තමයි ස්ත්‍රියට ඇති බල පහ. කවර පහක් ද යත්? රූප බලය. භෝග සම්පත් බලය. නෑදෑ බලය. පුත්‍ර බලය. සීල බලය. පින්වත් මහණෙනි, ස්ත්‍රියට ඇති බල පහ මේවාය. පින්වත් මහණෙනි, මේ බල පහෙන් සමන්විත ස්ත්‍රිය තම සැමියාව මැඬගෙන වාසය කරනවා.
ඒකේන ච ඛෝ භික්ඛවේ බලේන සමන්නාගතෝ පුරිසෝ මාතුගාමං අභිභුය්‍ය වත්තති. කතමේන ඒකේන: ඉස්සරියබලේන, ඉස්සරියබලේන අභිභූතං භික්ඛවේ මාතුගාමං නේව රූපබලං තායති, න භෝගබලං1 තායති. න ඤාතිබලං තායති. න පුත්තබලං තායති. න සීලබලං තායතීති.
පින්වත් මහණෙනි, මේ එක බලයකින් සමන්විත වූ පුරුෂයා ස්ත්‍රියව යටත් කොට ගෙන සිටිනවා. කවර එකකින් ද යත්? ඉසුරු බලයෙන් ය. පින්වත් මහණෙනි, ඉසුරු බලයෙන් යටපත් කරන ලද ස්ත්‍රිය රූප බලයෙන් රැකෙන්නේ නෑ. භෝග බලයෙන් රැකෙන්නේ නෑ. ඤාති බලයෙන් රැකෙන්නේ නෑ. පුත්‍ර බලයෙන් රැකෙන්නේ නෑ. සීල බලයෙන් රැකෙන්නේ නෑ.
සාදු ! සාදු !! සාදු !!!
අභිභුය්හ සූත්‍රය නිමා විය.
