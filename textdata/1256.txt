සංයුත්ත නිකාය
සගාථ වග්ගෝ
2.2.3. දීඝලට්ඨි සුත්තං
2.2.3. දීඝලට්ඨි දිව්‍යපුත්‍රයාගේ අදහස අනුමත කොට වදාළ දෙසුම
ඒවං මේ සුතං. ඒකං සමයං භගවා රාජගහේ විහරති වේළුවනේ කලන්‌දකනිවාපේ. අථ ඛෝ දීඝලට්‌ඨි දේවපුත්‌තෝ අභික්‌කන්‌තාය රත්‌තියා අභික්‌කන්‌තවණ්‌ණෝ කේවලකප්‌පං වේළුවනං ඕභාසෙත්‌වා යේන භගවා තේනුපසංකමි. උපසංකමිත්‌වා භගවන්‌තං අභිවාදෙත්‌වා ඒකමන්තං අට්‌ඨාසි. ඒකමන්තං ඨිතෝ ඛෝ දීඝලට්‌ඨි දේවපුත්‌තෝ භගවන්තං ගාථාය අජ්ඣභාසි.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ රජගහ නුවර කලන්දක නිවාප නම් වූ වේළුවනයේ.එදා දීඝලට්ඨි දිව්‍යපුත්‍රයා රැය පහන් වන වෙලාවේ සෝභාමත් සිරුරකින් යුතුව, මුළු මහත් වේළුවනයම බබුළුවාගෙන භාග්‍යවතුන් වහන්සේ හමුවට ආවා. ඇවිදින් භාග්‍යවතුන් වහන්සේට වන්දනා කළා. පැත්තකින් හිටගත්තා. පැත්තකින් හිටගත්තු දීඝලට්ඨි දිව්‍යපුත්‍රයා භාග්‍යවතුන් වහන්සේට ගාථාවකින් පැවසුවා.
භික්‌ඛු සියා ඣායී විමුත්‌තචිත්‌තෝ
ආකංඛේ චේ හදයස්‌සානුපත්‌තිං
ලෝකස්‌ස ඤත්‌වා උදයබ්‌බයඤ්‌ච
සුචේතසෝ අනිස්‌සිතෝ තදානිසංසෝති
“ඉතින් භික්‍ෂුවක් හදවතේ ශාන්තිය ඇතිකරන අරහත්වය කැමති වෙනවා නම්, ඔහු ධ්‍යාන වඩන කෙනෙක් වෙන්න ඕන. විමුක්ති සිත් ඇති කෙනෙක් වෙන්න ඕන. ලෝකයේ හටගැනීමත්, නැතිවීමත් අවබෝධ කරන්න ඕන. සතිපට්ඨානයේ හොඳින් සිත පිහිටුවාගන්න ඕන. ‘මමය, මාගේය’ කියන අදහසින් වෙන්වෙන්න ඕන. එතකොටයි අරහත් ඵලය ආනිසංස වශයෙන් ඇතිවෙන්නේ.”
සාදු! සාදු!! සාදු!!!
