ඛුද්දක නිකාය
සුත්ත නිපාතෝ
13. උදය සුත්තං
13. උදය නිසා වදාළ දෙසුම
1110.ඣායිං විරජමාසීනං (ඉච්චායස්මා උදයෝ)
කතකිච්චං අනාසවං
පාරගුං සබ්බධම්මානං අත්ථි පඤ්හේන ආගමං
අඤ්ඤා විමොක්ඛං පබ්‍රෑහි - අවිජ්ජාය පභේදනං
(උදය)
නිරතුරුවම දැහැන් වඩන - කෙලෙසුන් රහිතව සිටිනා
සදහම් මග පිරිපුන් කළ - මතුවෙන්නට කෙලෙස් නොමැති
ලොවේ තිබෙන හැම දෙයක්ම-ගැන පරතෙර වෙතට වැඩිය
භගවත් මුනිඳාණන් වෙත - ආවෙමි මම පැන අසන්ට
අවිදු අඳුර සිඳ බිඳ හැර - ලබන විමුක්තිය පිළිබඳ
පහදා දෙනු මැනවි මටද

1111.පහානං කාමච්ඡන්දානං (උදයාති භගවා)
දෝමනස්සාන චූභයං
ථීනස්ස ච පනූදනං - කුක්කුච්චානං නිවාරණං
(භාග්‍යවතුන් වහන්සේ)
පින්වත් උදයෙනි ඔබ තුළ - කාම ගුණය ගැන පවතින
දොම්නස හා ආශාවද - යන දෙක බැහැරට දුරු කොට
මඩිමින් හැම අලස බවද - වළක්වමින් සැක කුකුස්ද

1112.උපේඛා සති සංසුද්ධං - ධම්මතක්කපුරේජවං
අඤ්ඤා විමොක්ඛං පබ්‍රෑමි - අවිජ්ජාය පභේදනං
පිරිසිදුවට මැදහත් ලෙස - සිහිනුවණද ඇති කරගෙන
දහම් කල්පනාවෙන් යුතු - ජවයද පෙරටම කරගෙන
ලබාගත්ත විමුක්තිය ම - අවිදු අඳුර බිඳිනා බව
පවසා සිටිනෙමි ඔබ හට

1113.කිංසු සංයෝජනෝ ලෝකෝ (ඉච්චායස්මා උදයෝ)
කිංසු තස්ස විචාරණා
කිස්සස්ස විප්පහානේන - නිබ්බානමිති වුච්චති
(උදය)
මේ ලෝකේ සිටින සතුන් - බැඳී තිබෙන්නේ කුමටද?
එමෙන්ම මේ සියළු සතුන් - හැසිරෙන්නේ කුමක් මතද?
කවරක් නැති වුන විටක ද - “නිවුනා” යයි පවසන්නේ?

1114.නන්දි සංයෝජනෝ ලෝකෝ (උදයාති භගවා)
විතක්කස්ස විචාරණා
තණ්හාය විප්පහානේන - නිබ්බානමිති වුච්චති
(භාග්‍යවතුන් වහන්සේ)
මේ ලෝකේ සිටින සතුන් - “ආශ්වාදයට” බැඳුනේ
එමෙන්ම මේ සියළු සතුන් - හැසිරෙන්නේ “විතර්ක” මත
තණ්හා නැති වුන කලටය - “නිවුනා” යයි පවසන්නේ

1115. කථං සතස්ස චරතෝ (ඉච්චායස්මා උදයං)
විඤ්ඤාණං උපරුජ්ඣති
භගවන්තං පුට්ඨුමාගම්ම - තං සුණෝම වචෝ තව
(උදය)
සිහිනුවණින් යුතු සමණා - සදහම් තුළ හැසිරෙන විට
කොහොමද මේ විඤ්ඤාණය - යන්නෙ සදහටම නැති වී?

1116. අජ්ඣත්තං ච බහිද්ධා ච - වේදනං නාභිනන්දිතෝ
ඒවං සතස්ස චරතෝ - විඤ්ඤාණං උපරුජ්ඣතී ති
(භාග්‍යවතුන් වහන්සේ)
තමා තුළ ද බාහිරව ද - ඇති වෙන හැම විඳීමක්ම
කිසිම අයුරකින් කිසිවිට - පිළිඅරගන්නේ නැතිවිට
සිහිනුවණින් මේ විලසින් - සදහම් තුළ හැසිරෙන විට
දුකින් මිදුන විඤ්ඤාණය - නැති වී යනු ඇත සදහට

උදය සුත්තං තේරසමං.
උදය නිසා කළ දෙසුම මෙහි දහතුන් වැන්න වේ.
සාදු! සාදු!! සාදු!!!
