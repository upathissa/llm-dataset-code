ඛුද්දක නිකාය
ඉතිවුත්තක පාළි
3.4.4. පුබ්බනිමිත්ත සුත්තං
3.4.4. පෙර නිමිති පහළ වීම ගැන වදාළ දෙසුම
83. වුත්තං හේතං භගවතා වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. යදා භික්ඛවේ දේවෝ දේවකායා චවනධම්මෝ හෝති, පඤ්චස්ස පුබ්බනිමිත්තානි පාතුභවන්ති: මාලා මිලායන්ති, වත්ථානි කිලිස්සන්ති, කච්ඡේහි සේදා මුච්චන්ති, කායේ දුබ්බණ්ණියං ඔක්කමති, සකේ දේවෝ දේවාසනේ නාභිරමතී’ති.
“පින්වත් මහණෙනි, දෙවිවරුන් දෙව් ලොවින් චුත වෙන (මිය යන) කාලයක් එනවා. එතකොට ඔවුන්ට පෙර නිමිති පහක් පහළ වෙනවා. මල් මාලාවන් පරවෙලා යනවා. ඇඳගෙන ඉන්න වස්ත්‍ර කිලුටු වෙනවා. කිහිලිවලින් දාඩිය ගලනවා. ශරීරය දුර්වර්ණ බවට පැමිණෙනවා. ඒ දෙවියාට තමන්ගේ දිව්‍ය විමානයේ සතුටින් ඉන්න බැරි වෙනවා.
තමේනං භික්ඛවේ දේවා ‘චවනධම්මෝ අයං දේවපුත්තෝ’ති ඉති විදිත්වා තීහි වාචාහි අනුමෝදන්ති: “ඉතෝ භෝ සුගතිං ගච්ඡ. සුගතිං ගන්ත්වා සුලද්ධලාභං ලභ. සුලද්ධලාභං ලභිත්වා සුප්පතිට්ඨිතෝ භවාහීති”.
එතකොට පින්වත් මහණෙනි, අනිත් දෙවිවරු දැනගන්නවා ‘මේ දිව්‍ය පුත්‍රයා දෙව්ලොවින් චුත වෙන ස්වභාවයට ඇවිල්ලයි ඉන්නේ’ කියලා. දැනගෙන වචන තුනකින් (ඒ දිව්‍ය පුත්‍රයාව) අස්වසනවා. ‘පින්වත, මෙහෙන් චුත වෙලා සුගතියට යන්න. සුගතියට ගිහිල්ලා උතුම් ලැබීම ලබන්න. උතුම් ලැබීම ලබලා ඒකෙ හොඳින් පිහිටන්න’ කියලා.”
ඒවං වුත්තේ අඤ්ඤතරෝ භික්ඛු භගවන්තං ඒතදවෝච: “කින්නු ඛෝ භන්තේ දේවානං සුගතිගමනසංඛාතං, කිඤ්ච භන්තේ දේවානං සුලද්ධලාභසංඛාතං, කිම්පන භන්තේ දේවානං සුප්පතිට්ඨිතසංඛාතන්ති?”
මේ කාරණය වදාළාට පස්සේ එක්තරා භික්ෂුවක් භාග්‍යවතුන් වහන්සේගෙන් මෙහෙම ඇහුවා.“ස්වාමීනී, දෙවිවරුන් සුගතියට පැමිණීම කියලා කියන්නෙ මොකක්ද? ස්වාමීනී, දෙවිවරුන්ගේ උතුම් ලැබීම කියලා කියන්නේ මොකක්ද? ස්වාමීනී, දෙවිවරුන්ගේ ඉතා හොඳින් පිහිටීම කියලා කියන්නේ මොකක්ද?”
“මනුස්සත්තං ඛෝ භික්ඛු දේවානං සුගතිගමනසංඛාතං. යං මනුස්සභූතෝ සමානෝ තථාගතප්පවේදිතේ ධම්මවිනයේ සද්ධං පටිලභති, ඉදං ඛෝ පන භික්ඛවේ දේවානං සුලද්ධලාභසංඛාතං. සා ඛෝ පනස්ස සද්ධා නිවිට්ඨා හෝති මූලජාතා පතිට්ඨිතා දළ්හා අසංහාරියා සමණේන වා බ්‍රාහ්මණේන වා දේවේන වා මාරේන වා බ්‍රහ්මුනා වා කේනචි වා ලෝකස්මිං. ඉදං ඛෝ භික්ඛවේ දේවානං සුප්පතිට්ඨිතසංඛාතන්ති”.
“පින්වත් භික්ෂුව, මිනිසත් බව ලැබීම තමයි දෙවියන්ගේ සුගතියට පැමිණීම කියලා කියන්නේ. ඒ මිනිසත් බවට පත්වෙලා තථාගතයන් වහන්සේ විසින් වදාළ ධර්මය ගැන ශ්‍රද්ධාවට පැමිණීම තමයි උතුම් ලැබීම කියලා කියන්නේ. ඒ ශ්‍රද්ධාව ඔහුගේ සිත තුළ පිහිටලා මුල් බැසගෙන ස්ථාවර වෙලා තියෙන කොට ලෝකයේ කිසිම ශ්‍රමණයෙකු විසින් හෝ බ්‍රාහ්මණයෙකු විසින් හෝ දෙවියෙකු විසින් හෝ මාරයෙකු විසින් හෝ බ්‍රහ්මයා විසින් හෝ ලෝකයේ වෙන කවුරු විසින් හෝ ඔහුගේ ඒ ශ්‍රද්ධාව නැති කරලා දාන්න බැරි නම්, පින්වත් මහණෙනි, මේක තමයි දෙවියන්ගේ ‘ඉතා හොඳින් පිහිටීම’ කියලා කියන්නේ.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “යදා දේවෝ දේවකායා චවති ආයුසංඛයා,
තයෝ සද්දා නිච්ඡරන්ති දේවානං අනුමෝදතං
“ආයුෂ ගෙවී යාමෙන් දෙවි කෙනෙක් දෙව්ලොවින් චුත වෙනවා. එතකොට ඔහුව අස්වසන දෙවිවරුන්ගේ තුන් ආකාරයක අස්වැසිලි වචන නිකුත් වෙනවා.
3. ‘ඉතෝ භෝ සුගතිං ගච්ඡ මනුස්සානං සහව්‍යතං,
මනුස්සභූතෝ සද්ධම්මේ ලභ සද්ධං අනුත්තරං
පින්වත, ඔබ මෙහෙන් චුත වෙලා මිනිසත් බව ඇති සුගතියට යන්න. මිනිසත් බව ලබලා ශ්‍රී සද්ධර්මය ගැන උත්තරීතර ශ්‍රද්ධාව ලබාගන්න.
4. සා තේ සද්ධා නිවිට්ඨස්ස මූලජාතා පතිට්ඨිතා,
යාවජීවං අසංහීරා සද්ධම්මේ සුප්පවේදිතේ
ඒ ශ්‍රද්ධාවට පැමිණිලා ඒකෙ මුල් බැසලා පිහිටන්න. එතකොට මනා කොට දෙසූ ඒ සදහම් ගැන පිහිටි ශ්‍රද්ධාව ජීවිතේ තියෙන තාක්කල්ම එය කාටවත් උදුරාගන්න බෑ.
5. කායදුච්චරිතං හිත්වා වචීදුච්චරිතානි ච,
මනෝදුච්චරිතං හිත්වා යඤ්චඤ්ඤං දෝසසඤ්හිතං
කාය දුසිරිතත්, වචී දුසිරිතත් අත්හරින්න. මනෝ දුසිරිතත්, වෙන දොස් සහිත වූ අකුසලුත් අත්හරින්න.
6. කායේන කුසලං කත්වා වාචාය කුසලං බහුං,
මනසා කුසලං කත්වා අප්පමාණං නිරූපධිං
කයෙනුත්, වචනයෙනුත් බොහෝ කුසල් කර මනසිනුත් පිරිසිදු වූ කුසල් අප්‍රමාණව කරන්න.
7. තතෝ ඕපධිකං පුඤ්ඤං කත්වා දානේන තං බහුං,
අඤ්ඤේ’පි මච්චේ සද්ධම්මේ බ්‍රහ්මචරියේ නිවේසය
ඒ විදිහට දන් දීමෙනුත් මතුවට සැප ලබාදෙන පින් ගොඩාක් කරන්න. අනිත් මිනිසුන්වත් ධර්මයේ පිහිටුවන්න. බ්‍රහ්මචරියාවේ පිහිටුවන්න.
8. ඉමාය අනුකම්පාය දේවා දේවං යදා විදූ,
චවන්තං අනුමෝදන්ති ඒහි දේව පුනප්පුනන්ති”
මේ විදිහට දෙවිවරුන් යම් වෙලාවක චුත වෙන දෙවිකෙනෙක්ව දකිනවා නම් ඔය වචන කියන්නේ අනුකම්පාවෙන්මයි. ඒ වගේම ඒ දෙවියාගේ සිතේ දුක නැති කරන අදහසින් ‘දෙවිය, ඔබ ආයෙ ආයෙමත් මෙහි එන්න’ කියලා සතුටු කරවනවා.”
අයම්පි අත්ථෝ වුත්තෝ භගවතා, ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
