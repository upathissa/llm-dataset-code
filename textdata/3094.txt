සංයුත්ත නිකාය
මහා වග්ගෝ
1.1.8. විභංග සුත්තං
1.1.8. විග්‍රහ කොට වදාළ දෙසුම
සාවත්ථියං....
සැවැත් නුවර දී ය………..
අරියං වෝ භික්ඛවේ, අට්ඨංගිකං මග්ගං දේසිස්සාමි, විභජිස්සාමි. තං සුණාථ, සාධුකං මනසි කරෝථ, භාසිස්සාමීති. ඒවං භන්තේති ඛෝ තේ භික්ඛූ භගවතෝ පච්චස්සෝසුං. භගවා ඒතදවෝච: කතමෝ ච භික්ඛවේ, අරියෝ අට්ඨංගිකෝ මග්ගෝ, සෙය්‍යථිදං: සම්මාදිට්ඨි ....(පෙ).... සම්මාසමාධි. කතමා ච භික්ඛවේ, සම්මාදිට්ඨි? යං ඛෝ භික්ඛවේ, දුක්ඛේ ඤාණං, දුක්ඛසමුදයේ ඤාණං, දුක්ඛනිරෝධේ ඤාණං, දුක්ඛනිරෝධගාමිනියා පටිපදාය ඤාණං. අයං වුච්චති භික්ඛවේ, සම්මාදිට්ඨි.
“මහණෙනි, ඔබට ආර්ය අෂ්ටාංගික මාර්ගය ගැන දෙසන්නෙමි. විග්‍රහ කොට පවසන්නෙමි. එය අසව්. මැනැවින් මෙනෙහි කරව්. පවසන්නෙමි.”
“එසේ ය, ස්වාමීනී” යි ඒ භික්ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.
“මහණෙනි, ආර්ය අෂ්ටාංගික මාර්ගය යනු කුමක්ද? එනම් නිවැරදි දෘෂ්ටිය ….(පෙ)…. නිවැරදි චිත්තේකාග්‍රතාවය යන මෙය යි. මහණෙනි, නිවැරදි දෘෂ්ටිය යනු කුමක්ද? මහණෙනි, දුක පිළිබඳ ව යම් අවබෝධ ඥානයක් ඇද්ද, දුකෙහි හටගැනීම පිළිබඳ ව යම් අවබෝධ ඥානයක් ඇද්ද, දුක නිරුද්ධ වීම පිළිබඳ ව යම් අවබෝධ ඥානයක් ඇද්ද, දුක නිරුද්ධ වීම කරා ගෙන යන ප්‍රතිපදාව පිළිබඳ ව යම් අවබෝධ ඥානයක් ඇද්ද, මහණෙනි, මෙය නිවැරදි දෘෂ්ටිය යැයි කියනු ලැබේ.
කතමෝ ච භික්ඛවේ, සම්මාසංකප්පෝ: යෝ ඛෝ භික්ඛවේ, නෙක්ඛම්මසංකප්පෝ අව්‍යාපාදසංකප්පෝ අවිහිංසාසංකප්පෝ, අයං වුච්චති භික්ඛවේ, සම්මාසංකප්පෝ.
මහණෙනි, නිවැරදි සංකල්පනා යනු කුමක් ද? මහණෙනි, අකුසලයන් ගෙන් නික්මී ගිය යම් කල්පනාවක් ඇද්ද, ද්වේෂයෙන් තොර වූ යම් කල්පනාවක් ඇද්ද, හිංසාවෙන් තොර වූ යම් කල්පනාවක් ඇද්ද, මහණෙනි, මෙය නිවැරදි සංකල්පනා යැයි කියනු ලැබේ.
කතමා ච භික්ඛවේ, සම්මාවාචා: යා ඛෝ භික්ඛවේ, මුසාවාදා වේරමණී පිසුනාය වාචාය වේරමණී ඵරුසාය වාචාය වේරමණී සම්ඵප්පලාපා වේරමණී. අයං වුච්චති භික්ඛවේ, සම්මාවාචා.
මහණෙනි, නිවැරදි වචන භාවිතය යනු කුමක් ද? මහණෙනි, යම් සත්‍යය නොවන දේ පැවසීමෙන් වැළකී සිටීමක් ඇද්ද, කේලාම් කීමෙන් වැළකී සිටීමක් ඇද්ද, දරුණු වචන පැවසීමෙන් වැළකී සිටීමක් ඇද්ද, නිසරු දේ පැවසීමෙන් වැළකී සිටීමක් ඇද්ද, මහණෙනි, මෙය නිවැරදි වචන භාවිතය යැයි කියනු ලැබේ.
කතමෝ ච භික්ඛවේ, සම්මාකම්මන්තෝ: යා ඛෝ භික්ඛවේ, පාණාතිපාතා වේරමණී අදින්නාදානා වේරමණී අබ්‍රහ්මචරියා වේරමණී. අයං වුච්චති භික්ඛවේ, සම්මාකම්මන්තෝ.
මහණෙනි, නිවැරදි කායික ක්‍රියා යනු කුමක් ද? මහණෙනි, සත්ව ඝාතනයෙන් යම් වැළකීමක් ඇද්ද, නුදුන් දේ ගැනීමෙන් යම් වැළකීමක් ඇද්ද, බඹසරට හානිවන හැසිරීමෙන් යම් වැළකීමක් ඇද්ද, මහණෙනි, මෙය නිවැරදි කායික ක්‍රියා යැයි කියනු ලැබේ.
කතමෝ ච භික්ඛවේ, සම්මාආජීවෝ: ඉධ භික්ඛවේ, අරියසාවකෝ මිච්ඡාආජීවං පහාය සම්මාආජීවේන ජීවිතං කප්පේති, අයං වුච්චති භික්ඛවේ, සම්මාආජීවෝ.
මහණෙනි, නිවැරදි ජීවිකාව යනු කුමක්ද? මහණෙනි, මෙහිලා ආර්ය ශ්‍රාවකයා වැරදි ජීවිකාව ඇත්හැර නිවැරදි ජීවිකාවෙන් දිවි ගෙවයි. මහණෙනි, මෙය නිවැරදි ජීවිකාව යැයි කියනු ලැබේ.
කතමෝ ච භික්ඛවේ, සම්මාවායාමෝ: ඉධ භික්ඛවේ, භික්ඛු අනුප්පන්නානං පාපකානං අකුසලානං ධම්මානං අනුප්පාදාය ඡන්දං ජනේති වායමති විරියං ආරභති චිත්තං පග්ගණ්හාති පදහති. උප්පන්නානං පාපකානං අකුසලානං ධම්මානං පහානාය ඡන්දං ජනේති වායමති විරියං ආරභති චිත්තං පග්ගණ්හාති පදහති. අනුප්පන්නානං කුසලානං ධම්මානං උප්පාදාය ඡන්දං ජනේති වායමති විරියං ආරභති චිත්තං පග්ගණ්හාති පදහති. උප්පන්නානං කුසලානං ධම්මානං ඨිතියා අසම්මෝසාය භිය්‍යෝභාවාය වේපුල්ලාය භාවනාය පාරිපූරියා ඡන්දං ජනේති වායමති විරියං ආරභති චිත්තං පග්ගණ්හාති පදහති. අයං වුච්චති භික්ඛවේ, සම්මාවායාමෝ.
මහණෙනි, නිවැරදි වීර්යය යනු කුමක්ද? මහණෙනි, මෙහිලා භික්ෂුව තමා තුළ නූපන් පවිටු අකුසල් දහම් නොහටගනු වස් කැමැත්ත උපදවයි. වෑයම් කරයි. වීර්යය පටන් ගනියි. සිතින් දැඩි උත්සාහයක යෙදෙයි. දැඩි උත්සාහයක් සිතෙහි තර ව පිහිටුවා ගනියි.
තමා තුළ හටගත් පවිටු අකුසල් දහම් දුරැලීම පිණිස කැමැත්ත උපදවයි. වෑයම් කරයි. වීර්යය පටන් ගනියි. සිතින් දැඩි උත්සාහයක යෙදෙයි. දැඩි උත්සාහයක් සිතෙහි තර ව පිහිටුවා ගනියි.
තමා තුළ පහළ නොවූ කුසල් දහම් උපදවා ගැනීම පිණිස කැමැත්ත උපදවයි. වෑයම් කරයි. වීර්යය පටන් ගනියි. සිතින් දැඩි උත්සාහයක යෙදෙයි. දැඩි උත්සාහයක් සිතෙහි තර ව පිහිටුවා ගනියි.
තමා තුළ පහළ කරගත් කුසල් දහම් පවත්වා ගැනීම පිණිස ත්, එය අමතක නොවනු පිණිස ත්, වැඩි දියුණු වීම පිණිස ත්, වඩාත් දියුණු වීම පිණිස ත්, යළි යළි ප්‍රගුණ කොට සම්පූර්ණ කරගැනීම පිණිස ත් කැමැත්ත උපදවයි. වෑයම් කරයි. වීර්යය පටන් ගනියි. සිතින් දැඩි උත්සාහයක යෙදෙයි. දැඩි උත්සාහයක් සිතෙහි තර ව පිහිටුවා ගනියි. මහණෙනි, මෙය නිවැරදි වීර්යය යැයි කියනු ලැබේ.
කතමා ච භික්ඛවේ, සම්මාසති: ඉධ භික්ඛවේ, භික්ඛු කායේ කායානුපස්සී විහරති ආතාපී සම්පජානෝ සතිමා විනෙය්‍ය ලෝකේ අභිජ්ඣාදෝමනස්සං, වේදනාසු වේදනානුපස්සී විහරති ආතාපී සම්පජානෝ සතිමා විනෙය්‍ය ලෝකේ අභිජ්ඣාදෝමනස්සං, චිත්තේ චිත්තානුපස්සී විහරති ආතාපී සම්පජානෝ සතිමා විනෙය්‍ය ලෝකේ අභිජ්ඣාදෝමනස්සං, ධම්මේසු ධම්මානුපස්සී විහරති ආතාපී සම්පජානෝ සතිමා විනෙය්‍ය ලෝකේ අභිජ්ඣාදෝමනස්සං. අයං වුච්චති භික්ඛවේ, සම්මාසති.
මහණෙනි, නිවැරදි සිහිය යනු කුමක්ද? මහණෙනි, මෙහිලා භික්ෂුව කෙලෙස් පෙළන වීර්යයෙන් යුක්ත ව නුවණ මැනැවින් යොදමින්, සිහිය මැනැවින් පවත්වමින් තම ලෝකයෙහි ඇති ලෝභය ත්, දොම්නස ත් දුරු කොට කය පිළිබඳ ව කායානුපස්සනා භාවනාවෙන් කල් ගෙවයි.
කෙලෙස් පෙළන වීර්යයෙන් යුක්ත ව නුවණ මැනැවින් යොදමින්, සිහිය මැනැවින් පවත්වමින් තම ලෝකයෙහි ඇති ලෝභය ත්, දොම්නස ත් දුරු කොට විඳීම් පිළිබඳ ව වේදනානුපස්සනා භාවනාවෙන් කල් ගෙවයි.
කෙලෙස් පෙළන වීර්යයෙන් යුක්ත ව නුවණ මැනැවින් යොදමින්, සිහිය මැනැවින් පවත්වමින් තම ලෝකයෙහි ඇති ලෝභය ත්, දොම්නස ත් දුරු කොට සිත පිළිබඳ ව චිත්තානුපස්සනා භාවනාවෙන් කල් ගෙවයි.
කෙලෙස් පෙළන වීර්යයෙන් යුක්ත ව නුවණ මැනැවින් යොදමින්, සිහිය මැනැවින් පවත්වමින් තම ලෝකයෙහි ඇති ලෝභය ත්, දොම්නස ත් දුරු කොට ධර්මයන් පිළිබඳ ව ධම්මානුපස්සනා භාවනාවෙන් කල් ගෙවයි. මහණෙනි, මෙය නිවැරදි සිහිය යැයි කියනු ලැබෙයි.
කතමෝ ච භික්ඛවේ සම්මාසමාධි: ඉධ භික්ඛවේ, භික්ඛු විවිච්චේව කාමේහි විවිච්ච අකුසලේහි ධම්මේහි සවිතක්කං සවිචාරං විවේකජං පීතිසුඛං පඨමං ඣානං උපසම්පජ්ජ විහරති. විතක්කවිචාරානං වූපසමා අජ්ඣත්තං සම්පසාදනං චේතසෝ ඒකෝදිභාවං අවිතක්කං අවිචාරං සමාධිජං පීතිසුඛං දුතියං ඣානං උපසම්පජ්ජ විහරති. පීතියා ච විරාගා උපේඛකෝ ච විහරති, සතෝ ච සම්පජානෝ සුඛඤ්ච කායේන පටිසංවේදේති. යන්තං අරියා ආචික්ඛන්ති උපේඛකෝ සතිමා සුඛවිහාරීති තං තතියං ඣානං උපසම්පජ්ජ විහරති. සුඛස්ස ච පහානා දුක්ඛස්ස ච පහානා පුබ්බේව සෝමනස්සදෝමනස්සානං අත්ථගමා අදුක්ඛං අසුඛං උපේඛාසතිපාරිසුද්ධිං චතුත්ථං ඣානං උපසම්පජ්ජ විහරති. අයං වුච්චති භික්ඛවේ, සම්මාසමාධීති.
මහණෙනි, නිවැරදි චිත්තේකාග්‍රතාවය යනු කුමක්ද? මහණෙනි, මෙහිලා භික්ෂුව කාමයන්ගෙන් වෙන් ව, අකුසල් දහමින් වෙන් ව, විතර්ක සහිත ව, විචාර සහිත ව, විවේකයෙන් උපන් ප්‍රීතිය සහ සුඛය ඇති පළමු ධ්‍යානයට සමවැදී වාසය කරයි.
විතර්ක විචාරයන්ගේ සංසිඳීමෙන්, සිත තුළ මහත් සුපහන් බවින් යුතුව, සිතෙහි එකඟ බවින් යුතුව, විතර්ක රහිත ව, විචාර රහිත ව, සමාධියෙන් උපන් ප්‍රීතිය සහ සුඛය ඇති දෙවෙනි ධ්‍යානයට සම වැදී වාසය කරයි.
ප්‍රීතියට ඇති ඇල්ම දුරු කිරීමෙන් උපේක්ෂාවෙන් යුතුව වාසය කරයි. සිහියෙන් යුතුව මනා නුවණින් යුතුව කයින් සුවයක් ද විඳියි. ආර්යයන් වහන්සේලා උපේක්ෂාවෙන් සහ සිහියෙන් යුතු සුඛ විහරණය තිබෙන්නේ යැයි යම් ධ්‍යානයකට කියත් ද, ඒ තුන්වෙනි ධ්‍යානයට සමවැදී වාසය කරයි.
සුඛය ද නැතිවීමෙන්, දුක ද නැතිවීමෙන් කලින් ම සොම්නස්, දොම්නස් ගෙවා දැමීමෙන් දුක් සැප රහිත වූ උපේක්ෂාව සහ සිහියෙන් යුතු පාරිශුද්ධ වූ සිව්වෙනි ධ්‍යානයටත් සමවැදී වාසය කරයි. මහණෙනි, මෙය නිවැරදි චිත්තේකාග්‍රතාවය යැයි කියනු ලැබේ.
සාදු! සාදු!! සාදු!!!
විභංග සූත්‍රය නිමා විය.
