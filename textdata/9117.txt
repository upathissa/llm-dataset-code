අංගුත්තර නිකාය
චතුක්ක නිපාතෝ
4.5.4.10. සමණ සුත්තං
4.5.4.10. ශ්‍රමණයා ගැන වදාළ දෙසුම
ඉධේව භික්ඛවේ සමණෝ, ඉධ දුතියෝ සමණෝ, ඉධ තතියෝ සමණෝ, ඉධ චතුත්ථෝ සමණෝ, සුඤ්ඤා පරප්පවාදා සමණේහි අඤ්ඤේති. ඒවමේතං භික්ඛවේ සම්මා සීහනාදං නදථ.
මහණෙනි, පළමු ශ්‍රමණයා ද සිටින්නේ මේ බුදු සසුනෙහි ම ය. දෙවෙනි ශ්‍රමණයා ද සිටින්නේ මේ බුදු සසුනෙහි ම ය. තුන්වෙනි ශ්‍රමණයා ද සිටින්නේ මේ බුදු සසුනෙහි ම ය. සිව්වෙනි ශ්‍රමණයා ද සිටින්නේ මේ බුදු සසුනෙහි ම ය. අන්‍ය වූ ශාසනයන් හි ශ්‍රමණයන්ගෙන් හිස් ය. මහණෙනි, ඔය කරුණ පිළිබඳ ව මැනැවින් සිංහනාද කරව්. 
කතමෝ ච භික්ඛවේ සමණෝ? ඉධ භික්ඛවේ භික්ඛු තිණ්ණං සංයෝජනානං පරික්ඛයා සෝතාපන්නෝ හෝති අවිනිපාතධම්මෝ නියතෝ සම්බෝධිපරායණෝ. අයං භික්ඛවේ සමණෝ.
1.	මහණෙනි, පළමුවෙනි ශ්‍රමණයා යනු කවරෙක් ද? මහණෙනි, මෙසසුනෙහි භික්ෂුව සංයෝජන තුනක් ක්ෂය කිරීමෙන් සෝවාන් වූයේ වෙයි. අපායට නොයන ස්වභාව ඇත්තේ වෙයි. නියත වශයෙන් ම නිවන අවබෝධ කරන්නේ වෙයි. මහණෙනි, මේ පළමු ශ්‍රමණයා ය.
කතමෝ ච භික්ඛවේ දුතියෝ සමණෝ? ඉධ භික්ඛවේ භික්ඛු තිණ්ණං සංයෝජනානං පරික්ඛයා රාගදෝසමෝහානං තනුත්තා සකදාගාමී හෝති, සකිදේව ඉමං ලෝකං ආගන්ත්වා දුක්ඛස්සන්තං කරෝති. අයං භික්ඛවේ දුතියෝ සමණෝ.
2.	මහණෙනි, දෙවෙනි ශ්‍රමණයා යනු කවරෙක් ද? මහණෙනි, මෙසසුනෙහි භික්ෂුව තුන් සංයෝජනයක් ක්ෂය කිරීමෙන් රාග, ද්වේෂ, මෝහයන් තුනී වීමෙන් සකදාගාමී වෙයි. එක් වරක් පමණක් මෙලොවට අවුත් දුක් අවසන් කරන්නේ වෙයි. මහණෙනි, මේ දෙවන ශ්‍රමණයා ය.
කතමෝ ච භික්ඛවේ තතියෝ සමණෝ? ඉධ භික්ඛවේ භික්ඛු පඤ්චන්නං ඕරම්භාගියානං සංයෝජනානං පරික්ඛයා ඕපපාතිකෝ හෝති තත්ථ පරිනිබ්බායී අනාවත්තිධම්මෝ තස්මා ලෝකා අයං භික්ඛවේ තතියෝ සමණෝ.
3.	මහණෙනි, තුන්වෙනි ශ්‍රමණයා යනු කවරෙක් ද? මහණෙනි, මෙසසුනෙහි භික්ෂුව ඕරම්භාගීය සංයෝජන පස ක්ෂය කිරීමෙන් සුද්ධාවාස බඹලොව ඕපපාතික ව උපදින්නේ වෙයි. නැවත මෙලොවට හැරී නොඑන ස්වභාවයෙන් යුතුව එහි පිරිනිවන් පාන්නේ වෙයි. මහණෙනි, මේ තුන්වෙනි ශ්‍රමණයා ය.
කතමෝ ච භික්ඛවේ චතුත්ථෝ සමණෝ? ඉධ භික්ඛවේ භික්ඛු ආසවානං ඛයා අනාසවං චේතෝවිමුත්තිං පඤ්ඤාවිමුත්තිං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරති. අයං භික්ඛවේ චතුත්ථෝ සමණෝ.
 4.	මහණෙනි, සිව්වෙනි ශ්‍රමණයා යනු කවරෙක් ද? මහණෙනි, මෙසසුනෙහි භික්ෂුව ආශ්‍රවයන් ක්ෂය කිරීමෙන් අනාශ්‍රව වූ චේතෝ විමුක්තිය ත්, ප්‍රඥා විමුක්තිය ත් මේ ජීවිතයේ දී ම ස්වකීය විශිෂ්ට ඥානයෙන් අත්දැක එයට පැමිණ වාසය කරයි. මහණෙනි, මේ සතරවෙනි ශ්‍රමණයා ය.
ඉධේව භික්ඛවේ සමණෝ, ඉධ දුතියෝ සමණෝ, ඉධ තතියෝ සමණෝ, ඉධ චතුත්ථෝ සමණෝ. සුඤ්ඤා පරප්පවාදා සමණේහි අඤ්ඤේ’ති. ඒවමේතං භික්ඛවේ සම්මා සීහනාදං නදථාති.
මහණෙනි, පළමු ශ්‍රමණයා ද සිටින්නේ මේ බුදු සසුනෙහි ම ය. දෙවෙනි ශ්‍රමණයා ද සිටින්නේ මේ බුදු සසුනෙහි ම ය. තුන්වෙනි ශ්‍රමණයා ද සිටින්නේ මේ බුදු සසුනෙහි ම ය. සිව්වෙනි ශ්‍රමණයා ද සිටින්නේ මේ බුදු සසුනෙහි ම ය. අන්‍ය වූ ශාසනයන් හි ශ්‍රමණයන්ගෙන් හිස් ය. මහණෙනි, ඔය කරුණ පිළිබඳ ව මැනැවින් සිංහනාද කරව්. 
සාදු! සාදු!! සාදු!!!
සමණ සූත්‍රය නිමා විය.
