අංගුත්තර නිකාය
චතුක්ක නිපාතෝ
4.3.4.8. නිකට්ඨ පුග්ගල සුත්තං
4.3.4.8. සමීප පුද්ගලයා ගැන වදාළ දෙසුම
චත්තාරෝමේ භික්ඛවේ පුග්ගලා සන්තෝ සංවිජ්ජමානා ලෝකස්මිං. කතමේ චත්තාරෝ?
මහණෙනි, මේ පුද්ගලයෝ සතර දෙනෙක් ලෝකයෙහි විද්‍යමාන ව සිටිති. ඒ කවර සතර දෙනෙක් ද යත්;
නිකට්ඨකායෝ අනිකට්ඨචිත්තෝ. අනිකට්ඨකායෝ නිකට්ඨචිත්තෝ. අනිකට්ඨකායෝ ච අනිකට්ඨචිත්තෝ ච. නිකට්ඨකායෝ ච නිකට්ඨචිත්තෝ ච.
වනයට සමීප වූ කය ඇත්තේ නමුත් වනයෙන් බැහැර වූ සිත් ඇත්තේ ය. වනයෙන් බැහැර වූ කය ඇත්තේ නමුත් වනයට සමීප වූ සිත් ඇත්තේ ය. වනයෙන් බැහැර වූ කය ද ඇත්තේ ය, වනයෙන් බැහැර වූ සිත ද ඇත්තේ ය. වනයට සමීප කය ද ඇත්තේ ය, වනයට සමීප සිත ද ඇත්තේ ය.
කථඤ්ච භික්ඛවේ පුග්ගලෝ නිකට්ඨකායෝ හෝති අනිකට්ඨචිත්තෝ? ඉධ භික්ඛවේ ඒකච්චෝ පුග්ගලෝ අරඤ්ඤේ වනපත්ථානි පන්තානි සේනාසනානි පටිසේවති. සෝ තත්ථ කාමවිතක්කම්පි විතක්කේති, ව්‍යාපාදවිතක්කම්පි විතක්කේති, විහිංසාවිතක්කම්පි විතක්කේති. ඒවං ඛෝ භික්ඛවේ පුග්ගලෝ නිකට්ඨකායෝ හෝති අනිකට්ඨචිත්තෝ.
1. මහණෙනි, පුද්ගලයෙක් කෙසේ නම් වනයට සමීප කය ඇත්තේ වෙයි ද, වනයෙන් බැහැර වූ සිතක් ඇත්තේ වෙයි ද? මහණෙනි, මෙහිලා ඇතැම් පුද්ගලයෙක් ආරණ්‍ය, වනාන්තර, දුර ඈත වන සෙනසුන් සේවනය කරයි. එනමුදු හේ වනයෙහි දී ත් කාම විතර්කයන් සිතමින් සිටියි. ද්වේෂ සහගත විතර්කයන් සිතමින් සිටියි. හිංසා සහගත විතර්කයන් සිතමින් සිටියි. මෙසෙයින් මහණෙනි, පුද්ගල තෙමේ වනයට සමීප කය ඇත්තේ ද, වනයෙන් බැහැර සිත් ඇත්තේ ද වෙයි.
කථඤ්ච භික්ඛවේ පුග්ගලෝ අනිකට්ඨකායෝ හෝති නිකට්ඨචිත්තෝ: ඉධ භික්ඛවේ ඒකච්චෝ පුග්ගලෝ නහේව ඛෝ අරඤ්ඤේ වනපත්ථානි පන්තානි සේනාසනානි පටිසේවති. සෝ තත්ථ නෙක්ඛම්මවිතක්කම්පි විතක්කේති අබ්‍යාපාදවිතක්කම්පි විතක්කේති, අවිහිංසාවිතක්කම්පි විතක්කේති. ඒවං ඛෝ භික්ඛවේ පුග්ගලෝ අනිකට්ඨකායෝ හෝති නිකට්ඨචිත්තෝ.
2. මහණෙනි, පුද්ගලයෙක් කෙසේ නම් වනයෙන් බැහැර වූ කය ඇත්තේ වෙයි ද, වනයට සමීප සිතක් ඇත්තේ වෙයි ද? මහණෙනි, මෙහිලා ඇතැම් පුද්ගලයෙක් ආරණ්‍ය, වනාන්තර, දුර ඈත වන සෙනසුන් සේවනය නොකරයි. එනමුදු හේ සිටින තැනක දී නෙක්ඛම්ම විතර්කයන් සිතමින් සිටියි. අව්‍යාපාද විතර්කයන් සිතමින් සිටියි. අහිංසා විතර්කයන් සිතමින් සිටියි. මෙසෙයින් මහණෙනි, පුද්ගල තෙමේ වනයෙන් බැහැර වූ කය ඇත්තේ ද, වනයට සමීප සිත් ඇත්තේ ද වෙයි.
කථඤ්ච භික්ඛවේ පුග්ගලෝ අනිකට්ඨකායෝ ච හෝති අනිකට්ඨචිත්තෝ ච? ඉධ භික්ඛවේ ඒකච්චෝ පුග්ගලෝ න හේව ඛෝ අරඤ්ඤේ වනපත්ථානි පන්තානි සේනාසනානි පටිසේවති. සෝ තත්ථ කාමවිතක්කම්පි විතක්කේති, බ්‍යාපාදවිතක්කම්පි විතක්කේති, විහිංසාවිතක්කම්පි විතක්කේති. ඒවං ඛෝ භික්ඛවේ පුග්ගලෝ අනිකට්ඨකායෝ ච හෝති අනිකට්ඨචිත්තෝ ච.
3. මහණෙනි, පුද්ගලයෙක් කෙසේ නම් වනයෙන් බැහැර වූ කය ඇත්තේ වෙයි ද, වනයෙන් බැහැර වූ සිතක් ඇත්තේ වෙයි ද? මහණෙනි, මෙහිලා ඇතැම් පුද්ගලයෙක් ආරණ්‍ය, වනාන්තර, දුර ඈත වන සෙනසුන් සේවනය නොකරයි. එසේ ම හේ සිටිනා තැනක දී කාම විතර්කයන් සිතමින් සිටියි. ද්වේෂ සහගත විතර්කයන් සිතමින් සිටියි. හිංසා සහගත විතර්කයන් සිතමින් සිටියි. මෙසෙයින් මහණෙනි, පුද්ගල තෙමේ වනයෙන් බැහැර වූ කය ඇත්තේ ද, වනයෙන් බැහැර වූ සිත් ඇත්තේ ද වෙයි.
කථඤ්ච භික්ඛවේ පුග්ගලෝ නිකට්ඨකායෝ ච හෝති නිකට්ඨචිත්තෝ ච? ඉධ භික්ඛවේ ඒකච්චෝ පුග්ගලෝ අරඤ්ඤේ වනපත්ථානි පන්තානි සේනාසනානි පටිසේවති. සෝ තත්ථ නෙක්ඛම්මවිතක්කම්පි විතක්කේති, අබ්‍යාපාදවිතක්කම්පි විතක්කේති, අවිහිංසාවිතක්කම්පි විතක්කේති. ඒවං ඛෝ භික්ඛවේ පුග්ගලෝ නිකට්ඨකායෝ ච හෝති නිකට්ඨචිත්තෝ ච.
4. මහණෙනි, පුද්ගලයෙක් කෙසේ නම් වනයට සමීප කය ඇත්තේ වෙයි ද, වනයට සමීප සිතක් ඇත්තේ වෙයි ද? මහණෙනි, මෙහිලා ඇතැම් පුද්ගලයෙක් ආරණ්‍ය, වනාන්තර, දුර ඈත වන සෙනසුන් සේවනය කරයි. එසේ ම හේ වනයෙහිදී නෙක්ඛම්ම විතර්කයන් සිතමින් සිටියි. අව්‍යාපාද විතර්කයන් සිතමින් සිටියි. අහිංසා විතර්කයන් සිතමින් සිටියි. මෙසෙයින් මහණෙනි, පුද්ගල තෙමේ වනයට සමීප කය ඇත්තේ ද, වනයට සමීප සිත් ඇත්තේ ද වෙයි.
ඉමේ ඛෝ භික්ඛවේ චත්තාරෝ පුග්ගලා සන්තෝ සංවිජ්ජමානා ලෝකස්මින්ති.
මහණෙනි, මේ පුද්ගලයෝ සතර දෙනා ලෝකයෙහි විද්‍යමාන ව සිටිති.
සාදු! සාදු!! සාදු!!!
නිකට්ඨ පුග්ගල සූත්‍රය නිමා විය.
