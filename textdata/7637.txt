අංගුත්තර නිකාය
තික නිපාතෝ
3.1.5.11.
තීහි භික්ඛවේ, අංගේහි සමන්නාගතෝ මහාචෝරෝ සන්ධිම්පි ඡින්දති, නිල්ලෝපම්පි හරති, ඒකාගාරිකම්පි කරෝති, පරිපන්ථේපි තිට්ඨති. කතමේහි තීහි? ඉධ භික්ඛවේ, මහාචෝරෝ විසමනිස්සිතෝ ච හෝති, ගහනනිස්සිතෝ ච හෝති, බලවනිස්සිතෝ ච හෝති. කථඤ්ච භික්ඛවේ, මහාචෝරෝ විසමනිස්සිතෝ හෝති? ඉධ භික්ඛවේ, මහාචෝරෝ නදීවිදුග්ගං වා නිස්සිතෝ හෝති, පබ්බතවිසමං වා. ඒවං ඛෝ භික්ඛවේ, මහාචෝරෝ විසමනිස්සිතෝ හෝති.
පින්වත් මහණෙනි, අංග තුනකින් සමන්විත වූ මහහොරා ගෙවල් දොරවල් කඩනවා. මංකොල්ල කනවා. එක ගෙයකුත් හොරකම් කරනවා. මග රැකගෙනත් ඉන්නවා. කවර අංග තුනකින්ද? පින්වත් මහණෙනි, මෙහි හොරා විසම තැන් ඇසුරු කරගෙන ඉන්නවා. කැලෑ ඇසුරු කරගෙන ඉන්නවා. බලවත් අය ඇසුරු කරගෙන ඉන්නවා. පින්වත් මහණෙනි, මහහොරා විසම තැන ඇසුරු කරගෙන ඉන්නේ කොහොමද? පින්වත් මහණෙනි, මෙහි මහහොරා ගංගා දුර්ග වේවා, විසම පර්වත වේවා ඇසුරු කරගෙන ඉන්නවා. පින්වත් මහණෙනි, මෙන්න මේ විදිහටයි මහහොරා විසම තැන් ඇසුරු කරන කෙනෙක් වෙන්නේ.
කථඤ්ච භික්ඛවේ, මහාචෝරෝ ගහනනිස්සිතෝ හෝති? ඉධ භික්ඛවේ, මහාචෝරෝ තිණගහනං වා නිස්සිතෝ හෝති, රුක්ඛගහනං වා ගේධං වා පන වනසණ්ඩං. ඒවං ඛෝ භික්ඛවේ, මහාචෝරෝ ගහනනිස්සිතෝ හෝති.
පින්වත් මහණෙනි, කොහොමද මහහොරා කැලෑව ඇසුරු කරගෙන ඉන්නේ? පින්වත් මහණෙනි, මෙහි මහහොරා තණ ලැහැබක් හෝ මහගස් තියෙන රුක් ලැහැබක් හෝ ගල් ගුහාවක් හෝ වන ලැහැබක් හෝ ඇසුරු කරගෙන ඉන්නවා. පින්වත් මහණෙනි, මෙන්න මේ විදිහට මහහොරා කැලෑව ඇසුරු කරගෙන ඉන්නවා.
කථඤ්ච භික්ඛවේ, මහාචෝරෝ බලවනිස්සිතෝ හෝති? ඉධ භික්ඛවේ, මහාචෝරෝ රාජානං වා රාජමහාමත්තානං වා නිස්සිතෝ හෝති. තස්ස ඒවං හෝති: ‘සචේ මං කෝචි කිඤ්චි වක්ඛති, ඉමේ මේ රාජානෝ වා රාජමහාමත්තා වා පරියෝධාය අත්ථං භණිස්සන්තීති. සචේ නං කෝචි කිඤ්චි ආහ, ත්‍යාස්ස රාජානෝ වා රාජමහාමත්තා වා පරියෝධාය අත්ථං භණන්ති. ඒවං ඛෝ භික්ඛවේ, මහාචෝරෝ බලවනිස්සිතෝ හෝති. ඉමේ ඛෝ භික්ඛවේ, තීහි අංගේහි සමන්නාගතෝ මහාචෝරෝ සන්ධිම්පි ඡින්දති, නිල්ලෝපම්පි හරති, ඒකාගාරිකම්පි කරෝති, පරිපන්ථේපි තිට්ඨති.
පින්වත් මහණෙනි, කොහොමද මහ හොරා බලවත් අය ඇසුරු කරගෙන ඉන්නේ? පින්වත් මහණෙනි, මෙහි මහ හොරා රජවරු හෝ රජ්ජුරුවන්ගේ මහා ඇමතිවරු හෝ ඇසුරු කරගෙන ඉන්නවා. එතකොට ඔහුට මේ විදිහට හිතෙනවා. ‘ඉතින් කවුරු හරි මං ගැන මොනවා හරි කියනවා නම්, රජවරු හෝ රජ්ජුරුවන්ගේ මහා ඇමැතිවරු හෝ මාව ආරක්ෂා වෙන විදිහට කතා කරාවි’ ඉතින් කවුරු හරි ඔහුට මොනවා හරි කිව්වොත්, ඒ රජවරු හෝ රජ මහා ඇමතිවරු හෝ ඔහුව ආරක්ෂා කරගන්න කතා කරනවා. පින්වත් මහණෙනි, ඒ විදිහට මහ හොරා බලවත් අය ඇසුරු කරගෙන ඉන්න කෙනෙක් වෙනවා. පින්වත් මහණෙනි, මේ අංග තුනෙන් යුතු මහ හොරා ගෙවල් දොරවල් කඩනවා. මංකොල්ල කනවා. එක ගෙයකුත් හොරකම් කරනවා. මග රැකගෙනත් ඉන්නවා.
ඒවමේවං ඛෝ භික්ඛවේ, තීහි ධම්මේහි සමන්නාගතෝ පාපභික්ඛු ඛතං උපහතං අත්තානං පරිහරති, සාවජ්ජෝ ච හෝති සානුවජ්ජෝ ච විඤ්ඤූනං, බහුඤ්ච අපුඤ්ඤං පසවති. කතමේහි තීහි? ඉධ භික්ඛවේ, පාපභික්ඛු විසමනිස්සිතෝ ච හෝති, ගහනනිස්සිතෝ ච, බලවනිස්සිතෝ ච.
අන්න ඒ වගේම තමයි පින්වත් මහණෙනි, කාරණා තුනකින් යුතු පවිටු භික්ෂුව සාරා දමන ලද ගුණ ඇතිව, නැසී ගිය ගුණ ඇතිව ජීවිතය පරිහරණය කරනවා. වැරදි සහගතවත් ඉඳගෙන නුවණැත්තන්ගේ ගැරහීමටත් ලක්වෙනවා. බොහෝ පවුත් රැස්කරනවා. කවර කාරණා තුනකින්ද? පින්වත් මහණෙනි, මෙහි පවිටු භික්ෂුව විසම තැන් ඇසුරු කරනවා. කැලේ ඇසුරු කරගෙන ඉන්නවා. බලවත් අය ඇසුරු කරගෙන ඉන්නවා.
කථඤ්ච භික්ඛවේ, පාපභික්ඛු විසමනිස්සිතෝ හෝති? ඉධ භික්ඛවේ, පාපභික්ඛු විසමේන කායකම්මේන සමන්නාගතෝ හෝති, විසමේන වචීකම්මේන සමන්නාගතෝ හෝති, විසමේන මනෝකම්මේන සමන්නාගතෝ හෝති. ඒවං ඛෝ භික්ඛවේ, පාපභික්ඛු විසමනිස්සිතෝ හෝති.
පින්වත් මහණෙනි, කොහොමද පාපී භික්ෂුව විසම තැන් ඇසුරු කරන්නේ? පින්වත් මහණෙනි, පාපී භික්ෂුව පවිටු වූ කාය කර්මයෙන් යුක්තයි. පවිටු වූ වචී කර්මයෙන් යුක්තයි. පවිටු වූ මනෝ කර්මයෙන් යුක්තයි. පින්වත් මහණෙනි, මේ විදිහට පාපී භික්ෂුව විසම තැන් ඇසුරු කරන කෙනෙක් වෙනවා.
කථඤ්ච භික්ඛවේ, පාපභික්ඛු ගහනනිස්සිතෝ හෝති? ඉධ භික්ඛවේ, පාපභික්ඛු මිච්ඡාදිට්ඨිකෝ හෝති, අන්තග්ගාහිකාය දිට්ඨියා සමන්නාගතෝ. ඒවං ඛෝ භික්ඛවේ, පාපභික්ඛු ගහනනිස්සිතෝ හෝති.
පින්වත් මහණෙනි, කොයි විදිහටද පාපී භික්ෂුව කැලය ඇසුරු කරගෙන ඉන්නේ? පින්වත් මහණෙනි, මෙහි පාපී භික්ෂුව මිත්‍යාදෘෂ්ටිකයි. දැඩි ලෙස ග්‍රහණය කරගත් මිත්‍යාදෘෂ්ටියෙන් යුක්තයි. පින්වත් මහණෙනි, මේ විදිහට පාපී භික්ෂුව කැලය ඇසුරු කරගෙන ඉන්නවා.
කථඤ්ච භික්ඛවේ, පාපභික්ඛු බලවනිස්සිතෝ හෝති? ඉධ භික්ඛවේ, පාපභික්ඛු රාජානං වා රාජමහාමත්තානං වා නිස්සිතෝ හෝති. තස්ස ඒවං හෝති: ‘සචේ මං කෝචි කිඤ්චි වක්ඛති, ඉමේ මේ රාජානෝ වා රාජමහාමත්තා වා පරියෝධාය අත්ථං භණිස්සන්තීති. සචේ නං කෝචි කිඤ්චි ආහ, ත්‍යාස්ස රාජානෝ වා රාජමහාමත්තා වා පරියෝධාය අත්ථං භණන්ති. ඒවං ඛෝ භික්ඛවේ, පාපභික්ඛු බලවනිස්සිතෝ හෝති. ඉමේහි ඛෝ භික්ඛවේ, තීහි ධම්මේහි සමන්නාගතෝ පාපභික්ඛු ඛතං උපහතං අත්තානං පරිහරති, සාවජ්ජෝ ච හෝති සානුවජ්ජෝ ච විඤ්ඤූනං, බහුඤ්ච අපුඤ්ඤං පසවතීති.
පින්වත් මහණෙනි, කොහොමද පාපී භික්ෂුව බලවත් අය ඇසුරු කරගෙන ඉන්නේ? පින්වත් මහණෙනි, මෙහි පාපී භික්ෂුව රජවරු හෝ රජ්ජුරුවන්ගේ මහා ඇමතිවරු හෝ ඇසුරු කරගෙන ඉන්නවා. එතකොට ඔහුට මේ විදිහට හිතෙනවා. ‘ඉතින් කවුරු හරි මං ගැන මොනවා හරි කියනවා නම්, රජවරු හෝ රජ්ජුරුවන්ගේ මහා ඇමැතිවරු හෝ මාව ආරක්ෂා වෙන විදිහට කතා කරාවි’ ඉතින් කවුරු හරි ඔහුට මොනවා හරි කිව්වොත්, ඒ රජවරු හෝ රජ මහා ඇමතිවරු හෝ ඔහුව ආරක්ෂා කරගන්න කතා කරනවා. පින්වත් මහණෙනි, ඒ විදිහට පාපී භික්ෂුව බලවත් අය ඇසුරු කරගෙන ඉන්න කෙනෙක් වෙනවා. පින්වත් මහණෙනි, මේ කාරණා තුනෙන් යුතු පාපී භික්ෂුව සාරා දමන ලද ගුණ ඇතිව, නැසී ගිය ගුණ ඇතිව ජීවිතය පරිහරණය කරනවා. වැරදි සහගතවත් ඉඳගෙන නුවණැත්තන්ගේ ගැරහීමටත් ලක්වෙනවා. බොහෝ පවුත් රැස්කරනවා.
චූළවග්ගෝ පඤ්චමෝ.

පස්වෙනි චූල වර්ගයයි.
පඨමෝ පණ්ණාසකෝ සමත්තෝ.

පළමුවෙනි සූත්‍ර දේශනා පණහ නිමාවිය.
