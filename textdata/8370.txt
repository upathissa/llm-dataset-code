අංගුත්තර නිකාය
චතුක්ක නිපාතෝ
4.1.3.5. බ්‍රහ්මචරිය සුත්තං
4.1.3.5. බඹසර ගැන වදාළ දෙසුම
[සාවත්ථි නිදානං]
සැවැත් නුවර දී ය ..........
“නයිදං භික්ඛවේ, බ්‍රහ්මචරියං වුස්සති ජනකුහනත්ථං, න ජනලපනත්ථං, න ලාභසක්කාරසිලෝකානිසංසත්ථං, න ඉතිවාදප්පමොක්ඛානිසංසත්ථං, න ‘ඉති මං ජනෝ ජානාතූ’ති. අථ ඛෝ ඉදං, භික්ඛවේ, බ්‍රහ්මචරියං වුස්සති සංවරත්ථං පහාණත්ථං විරාගත්ථං නිරෝධත්ථ”න්ති.
මහණෙනි, මේ නිවන් මග වනාහී ජනයා පුදුමයට පත් කරනු පිණිස හැසිරෙන දෙයක් නොවෙයි. ජනයා සුරතල් කරනු පිණිස හැසිරෙන දෙයක් නොවෙයි. ලාභ සත්කාර කීර්ති ප්‍රශංසා ඉපිදවීම අනුසස් කොට හැසිරෙන දෙයක් නොවෙයි. වාද විවාදයන් උපදවා ජයගැනීම අනුසස් කොට හැසිරෙන දෙයක් නොවෙයි. මහාජන තෙමේ මේ අයුරු වූ මා දැනගනිත්වා යනුවෙන් හැසිරෙන දෙයකුත් නොවෙයි. වැලිදු මහණෙනි, මේ බඹසරෙහි හැසිරෙන්නේ ඉඳුරන්ගේ සංවර වීම පිණිස ය. කෙලෙස් ප්‍රහාණය පිණිස ය. නොඇල්ම පිණිස ය. තෘෂ්ණා නිරෝධය පිණිස ය.(ගාථා)
“සංවරත්ථං පහාණත්ථං, බ්‍රහ්මචරියං අනීතිහං;අදේසයි සෝ භගවා, නිබ්බානෝගධගාමිනං;

ඒ භාග්‍යවතුන් වහන්සේ සංවරය පිණිස ත්, ප්‍රහාණය පිණිස ත්, මෙසේ මෙසේ යැයි කතාවකින් අවසන් වන දෙයක් නොව නිවනෙහි බැස ගැනීම පිණිස ත් බ්‍රහ්මචරියාව වදාළ සේක.
ඒස මග්ගෝ මහන්තේහි අනුයාතෝ මහේසිභි.“යේ ච තං පටිපජ්ජන්ති, යථා බුද්ධේන දේසිතං;දුක්ඛස්සන්තං කරිස්සන්ති, සත්ථුසාසනකාරිනෝ”ති.

මේ නිවන් මග මහාර්ෂීන් විසින් අනුගමනය කරන ලද්දකි. බුදුරජුන් වදාරණ ලද්දේ යම් අයුරකින් ද, ඒ අයුරින් යමෙක් ඒ මග පිළිපදිත් ද, ශාස්තෘන් වහන්සේගේ අනුශාසනය කරන ඔවුහු දුක් කෙළවර කරන්නාහු ය.
සාදු! සාදු!! සාදු!!!
බ්‍රහ්මචරිය සූත්‍රය නිමා විය.
