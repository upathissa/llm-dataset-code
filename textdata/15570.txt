ඛුද්දක නිකාය
ථේර ගාථා
7.1.1. සුන්දරසමුද්දත්ථේරගාථා
7.1.1. සුන්දරසමුද්ද තෙරුන්ගේ ගාථා
459.අලංකතා සුවසනා මාලභාරී විභූසිතා
අලත්තකකතාපාදා පාදුකාරුය්හ වේසිකා
459. ඒ කාන්තාව ලස්සනට ඇඳල හිටියෙ. කන කර ආභරණ වලිනුත් සැරසිලා හිටියා. මල් මාලාවක් පැළඳගෙන හිටියා. පාට කරපු පා දෙකක් ඇයට තිබුණේ. ඇය වෛශ්‍යාවක්. රන් වන් සෙරෙප්පු දෙකක් දමාගෙනයි සිටියේ.
460.පාදුකා ඕරුහිත්වාන පුරතෝ පඤ්ජලීකතා
සා මං සණ්හේන මුදුනා මිහිතපුබ්බං අභාසථ
460. ඇය සෙරෙප්පු දෙක ගැලෙව්වා. මං ළඟට වැඳගෙන ආවා. මිහිරි මොලොක් බසින් මෙන්න මෙහෙමයි කිව්වේ.
461.යුවාසි ත්වං පබ්බජිතෝ තිට්ඨාහි මම සාසනේ
භුඤ්ජ මානුසකේ කාමේ අහං විත්තං දදාමි තේ
461. ඔයා පැවිදි වෙලා හිටියත් තවමත් තරුණයි. මං කියන දේ අහන්නකෝ. මනුස්ස ලෝකෙ විඳින්න තියෙන සැප විඳලා ඉන්න. මං ඔයාට හැම සම්පතක්ම දෙනවා.
462.සච්චං තේ පටිජානාමි අග්ගිං වා තේ හරාමහං
යදා ජිණ්ණා භවිස්සාම උභෝ දණ්ඩපරායනා
උභෝ පි පබ්බජිස්සාම උභයත්ථ කටග්ගහෝ
462. මං ඔයාට මේ ඇත්තමයි කියන්නෙ. ගින්දර වුණත් ගෙනල්ල දෙන්නම්. අපි දෙන්න වයසට ගිහින් හැරමිටි ගහන කාලෙ ආපුවාම මහණ වෙමු. එතකොට අපි ලෝක දෙකම ජයගත්තා වෙනවා.
463.තං ච දිස්වාන යාචන්තිං වේසිකං පඤ්ජලීකතං
අලංකතං සුවසනං මච්චුපාසං ව ඔඩ්ඩිතං
463. ලස්සනට ඇඳගෙන කන කර ආභරණවලින් සැරසිලා මං ඉදිරියේ වැඳගෙන මට ආයාචනා කර කර හිටිය ඒ වෛශ්‍යාව මං දැක්කෙ මාරයා අටවපු තොණ්ඩුවක් වගෙයි.
464.තතෝ මේ මනසීකාරෝ යෝනිසෝ උදපජ්ජථ
ආදීනවෝ පාතුරහු නිබ්බිදා සමතිට්ඨථ
464. ඒ තුළින්ම යෝනිසෝ මනසිකාරය මට ඇතිවුණා. ප්‍රකට වෙලා ගියේ මේ කාමයන්ගේ ආදීනවමයි. අවබෝධයෙන් යුතු කළකිරීම තුළ මගේ හිත පිහිටියා.
465.තතෝ චිත්තං විමුච්චි මේ පස්ස ධම්මසුධම්මතං
තිස්සෝ විජ්ජා අනුප්පත්තා කතං බුද්ධස්ස සාසන’න්ති
465. එනිසාම මගේ හිත කෙලෙසුන්ගෙන් නිදහස් වුණා. ධර්මයේ ආශ්චර්ය බලන්න. මා ත්‍රිවිද්‍යාව ලබාගත්තා. බුදු සසුන සම්පූර්ණ කරගත්තා.
ඉත්ථං සුදං ආයස්මා සුන්දරසමුද්දෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් සුන්දරසමුද්ද නම් රහත් මුනිඳුන් වදාළ ගාථාවන්ය.
