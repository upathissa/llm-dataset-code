අංගුත්තර නිකාය
අට්ඨක නිපාතෝ
8.2.4.3. කිංමූලක සුත්තං
8.2.4.3. කුමක් මුල්වීමෙන් ද යනුවෙන් වදාළ දෙසුම
(සාවත්ථිනිදානං)
සැවැත් නුවර දී ය …..
සචේ භික්ඛවේ, අඤ්ඤතිත්ථියා පරිබ්බාජකා ඒවං පුච්ඡෙය්‍යුං: කිංමූලකා ආවුසෝ, සබ්බේ ධම්මා, කිංසම්භවා සබ්බේ ධම්මා, කිං සමුදයා සබ්බේ ධම්මා, කිංසමෝසරණා සබ්බේ ධම්මා, කිංපමුඛා සබ්බේ ධම්මා, කිංආධිපතෙය්‍යා සබ්බේ ධම්මා, කිංඋත්තරා සබ්බේ ධම්මා, කිංසාරා සබ්බේ ධම්මාති? ඒවං පුට්ඨා තුම්හේ භික්ඛවේ, තේසං අඤ්ඤතිත්ථියානං පරිබ්බාජකානං කින්ති බ්‍යාකරෙය්‍යාථාති?
“ඉදින් මහණෙනි, අන්‍ය තීර්ථක පරිබ්‍රාජකයෝ මෙසේ අසත් නම්, එනම් ‘ආයුෂ්මත්නි, සියළු ධර්මයෝ කුමක් මුල්කොට ඇත්තාහු ද? සියළු ධර්මයෝ කුමකින් හටගන්නාහු ද? සියළු ධර්මයෝ කුමක් ප්‍රභව කොට ඇත්තාහු ද? සියළු ධර්මයෝ කුමකට එක් වී ඇත්තාහු ද? සියළු ධර්මයෝ කුමක් ප්‍රමුඛ ව ඇත්තාහු ද? සියළු ධර්මයෝ කුමක් අධිපති කොට ඇත්තාහු ද? සියළු ධර්මයෝ කුමක් උතුම් කොට ඇත්තාහු ද? සියළු ධර්මයෝ කුමක් සාර කොට ඇත්තාහු ද?’ මහණෙනි, මෙසේ අසන්නා වූ ඒ අන්‍ය තීර්ථක පරිබ්‍රාජකයන් හට ඔබ කුමන පිළිතුරක් දෙන්නහු ද?”
භගවම්මූලකා නෝ භන්තේ, ධම්මා භගවන්නෙත්තිකා භගවං පටිසරණා. සාධු භන්තේ, භගවන්තං යේව පටිභාතු ඒතස්ස භාසිතස්ස අත්ථෝ. භගවතෝ සුත්වා භික්ඛු ධාරෙස්සන්ති ති.
“ස්වාමීනී, අපගේ ධර්මයෝ භාග්‍යවතුන් වහන්සේ මුල්කොට ඇත්තාහු ය. භාග්‍යවතුන් වහන්සේ ප්‍රධාන කොට ඇත්තාහු ය. භාග්‍යවතුන් වහන්සේ පිළිසරණ කොට ඇත්තාහු ය. මේ වදාළ කරුණෙහි අර්ථය භාග්‍යවතුන් වහන්සේට ම වැටහෙන සේක් නම් යහපති. භාග්‍යවතුන් වහන්සේගෙන් අසා භික්ෂූහු දරන්නාහු ය.”
තේන හි භික්ඛවේ, සුණාථ සාධුකං මනසිකරෝථ භාසිස්සාමීති. ඒවං භන්තේති ඛෝ තේ භික්ඛු භගවතෝ පච්චස්සෝසුං. භගවා ඒතදවෝච:
“එසේ වී නම් මහණෙනි, අසව්. මැනැවින් මෙනෙහි කරව්. පවසන්නෙමි.”
“එසේ ය, ස්වාමීනී” යි ඒ භික්ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.
සචේ භික්ඛවේ, අඤ්ඤතිත්ථියා පරිබ්බාජකා ඒවං පුච්ඡෙය්‍යුං: කිම්මූලකා ආවුසෝ, සබ්බේ ධම්මා, කිංසම්භවා සබ්බේ ධම්මා, කිං සමුදයා සබ්බේ ධම්මා, කිංසමෝසරණා සබ්බේ ධම්මා, කිංපමුඛා සබ්බේ ධම්මා, කිං ආධිපතෙය්‍යා සබ්බේ ධම්මා, කිංඋත්තරා සබ්බේ ධම්මා, කිං සාරා සබ්බේ ධම්මාති? ඒවං පුට්ඨා තුම්හේ භික්ඛවේ, තේසං අඤ්ඤතිත්ථියානං පරිබ්බාජකානං ඒවං බ්‍යාකරෙය්‍යාථ:
“ඉදින් මහණෙනි, අන්‍ය තීර්ථක පරිබ්‍රාජකයෝ මෙසේ අසත් නම්, එනම් ‘ආයුෂ්මත්නි, සියළු ධර්මයෝ කුමක් මුල්කොට ඇත්තාහු ද? සියළු ධර්මයෝ කුමක් ප්‍රභව කොට ඇත්තාහු ද? සියළු ධර්මයෝ කුමකින් හටගන්නාහු ද? සියළු ධර්මයෝ කුමකට එක් වී ඇත්තාහු ද? සියළු ධර්මයෝ කුමක් ප්‍රමුඛ ව ඇත්තාහු ද? සියළු ධර්මයෝ කුමක් අධිපති කොට ඇත්තාහු ද? සියළු ධර්මයෝ කුමක් උතුම් කොට ඇත්තාහු ද? සියළු ධර්මයෝ කුමක් සාර කොට ඇත්තාහු දැ’යි මහණෙනි, මෙසේ අසන්නා වූ ඒ අන්‍ය තීර්ථක පරිබ්‍රාජකයන් හට මෙසේ පිළිතුරු දෙව්.
ඡන්දමූලකා ආවුසෝ, සබ්බේ ධම්මා, මනසිකාරසම්භවා සබ්බේ ධම්මා, ඵස්සසමුදයා සබ්බේ ධම්මා, වේදනා සමෝසරණා සබ්බේ ධම්මා, සමාධිපමුඛා සබ්බේ ධම්මා, සතාධිපතෙය්‍යා සබ්බේ ධම්මා, පඤ්ඤුත්තරා සබ්බේ ධම්මා, විමුත්තිසාරා සබ්බේ ධම්මා’ති. ඒවං ඵුට්ඨා තුම්හේ භික්ඛවේ, තේසං අඤ්ඤතිත්ථියානං පරිබ්බාජකානං ඒවං බ්‍යාකරෙය්‍යාථාති.
ආයුෂ්මත්නි, සියළු ධර්මයෝ කැමැත්ත මුල්කොට ඇත්තාහු ය. සියළු ධර්මයෝ මනසිකාරය ප්‍රභව කොට ඇත්තාහු ය. සියළු ධර්මයෝ ස්පර්ශයෙන් හටගත්තාහු ය. සියළු ධර්මයෝ විඳීම හා එක් වී ඇත්තාහු ය. සියළු ධර්මයෝ සමාධිය ප්‍රමුඛ ව ඇත්තාහු ය. සියළු ධර්මයෝ සිහිය අධිපති කොට ඇත්තාහු ය. සියළු ධර්මයෝ ප්‍රඥාව උතුම් කොට ඇත්තාහු ය. සියළු ධර්මයෝ විමුක්තිය සාර කොට ඇත්තාහු ය.
මහණෙනි, ඔබෙන් ඔය අයුරින් අසන ලද ඒ අන්‍යතීර්ථක පරිබ්‍රාජකයන් හට මේ අයුරින් පිළිතුරු දෙව්.”
සාදු! සාදු!! සාදු!!!
කිංමූලක සූත්‍රය නිමා විය.
