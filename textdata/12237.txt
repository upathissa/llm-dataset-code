ඛුද්දක නිකාය
ඉතිවුත්තක පාළි
1.3.4. අට්ඨිපුඤ්ජ සුත්තං
1.3.4. ඇටකටු ගොඩ උපමා කොට වදාළ දෙසුම
වුත්තං හේතං භගවතා, වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
ඒකපුග්ගලස්ස භික්ඛවේ කප්පං සන්ධාවතෝ සංසරතෝ සියා ඒවං මහා අට්ඨිකංකලෝ අට්ඨිපුඤ්ජෝ අට්ඨිරාසි යථායං වේපුල්ල පබ්බතෝः සචේ සංහාරකෝ අස්ස සම්භතඤ්ච න විනස්සෙය්‍යා’ති.
“පින්වත් මහණෙනි, මේ සසර දිවයන සැරිසරන එකම එක පුද්ගලයෙකුගේ මහා ඇටකටු ගොඩ, එකතු වෙන ඇටකටු ගොඩ, ඇටකටු ප්‍රමාණය, එකට එකතු කරලා ගොඩගහලා විනාශ නොවී තිබුනොත්, ඒක හරියට වේපුල්ල පර්වතය තරමට විශාල වෙනවා.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“ඒකස්සේකේන කප්පේන පුග්ගලස්සට්ඨිසඤ්චයෝ,
සියා පබ්බතසමෝ රාසි ඉති වුත්තං මහේසිනා
“එක් කල්පයක් තුළදී එකතු කරන එකම පුද්ගලයෙකුගේ ඇටකටු ගොඩ, මහා පර්වතයක් තරමට විශාල වන බව මහා ඉසිවර බුදුරජාණන් වහන්සේ වදාළා.
සෝ ඛෝ පනායං අක්ඛාතෝ වේපුල්ලෝ පබ්බතෝ මහා,
උත්තරෝ ගිජ්ඣකූටස්ස මගධානං ගිරිබ්බජේ
මගධ රටේ ගිරිබ්බජ නම් වූ රජගහ නුවර ගිජුකුළු පව්වට උතුරින් තමයි මේ මහා වේපුල්ල පර්වතය තියෙන්නේ. (මගධ රටේ විශාලම කඳු පහ අතරින්) මේ වේපුල්ල පර්වතය තමයි ගොඩාක් විශාලයි කියලා කියන්නේ.
යතෝ ච අරියසච්චානි සම්මප්පඤ්ඤාය පස්සති,
දුක්ඛං දුක්ඛසමුප්පාදං දුක්ඛස්ස ච අතික්කමං,
අරියඤ්චට්ඨංගිකං මග්ගං දුක්ඛූපසමගාමිනං.
සත්තක්ඛත්තුං පරමඤ්ච සන්ධාවිත්වාන පුග්ගලෝ,
දුක්ඛස්සන්තකරෝ හෝති සබ්බසංයෝජනක්ඛයා”ති
දුකත්, දුකට හේතුවත්, දුකෙන් නිදහස් වීම නම් වූ අමා නිවනත් තියෙනවා. දුක් නැති කර දමන ඒ උතුම් ආර්ය අෂ්ටාංගික මාර්ගයත් තියෙනවා. මෙන්න මේ චතුරාර්ය සත්‍යය (යමෙක්) මනා නුවණින් යුතුව අවබෝධ කළොත්, වැඩිම වුනොත් හත් වතාවක් විතරයි ඔහු සසර සැරිසරන්නේ. ඔහු සියලු දුක් නැති කරලා දානවා. සියලු බැඳීම්වලින් නිදහස් වෙනවා.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
