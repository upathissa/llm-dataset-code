ඛුද්දක නිකාය
ථේර ගාථා
4.1.9. චන්දනත්ථේරගාථා
4.1.9. චන්දන තෙරුන්ගේ ගාථා
299.ජාතරූපේන පච්ඡන්නා දාසීගණපුරක්ඛතා
අංකේන පුත්තමාදාය භරියා මං උපාගමි
299. එදා ගිහි කළ මගේ බිරිඳ, රත්තරන් ආභරණවලින් සැරසිලා සේවිකාවන් පිරිවරා ගෙන දරුවත් වඩාගෙන මා ළඟට ආවේ.

300.තං ච දිස්වාන ආයන්තිං සකපුත්තස්ස මාතරං
අලංකතං සුවසනං මච්චුපාසං’ව ඔඩ්ඩිතං
300. පුතාගේ අම්මා ඒ විදිහට ආභරණවලින් සැරසිලා ඇඳ පැළඳගෙන එනකොට, මට ඇයව පෙනුණේ මාරයා අටවපු උගුලක් වගේ.

301.තතෝ මේ මනසිකාරෝ යෝනිසෝ උදපජ්ජථ
ආදීනවෝ පාතුරහු නිබ්බිදා සමතිට්ඨථ
301. ඒ තුළින්ම මට යෝනිසෝ මනසිකාරය ඉපදුණා. සංස්කාරයන්ගේ ආදීනව ප්‍රකට වුණා. අවබෝධයෙන් යුතුව කලකිරීමෙහි සිත පිහිටියා.

302.තතෝ චිත්තං විමුච්චි මේ පස්ස ධම්මසුධම්මතං
තිස්සෝ විජ්ජා අනුප්පත්තා කතං බුද්ධස්ස සාසනන්නි
302. එනිසාම මගේ සිත කෙලෙසුන්ගෙන් නිදහස් වුණා. සද්ධර්මයේ ආශ්චර්ය බලන්න. මා ත්‍රිවිද්‍යාව ලබාගත්තා. බුදු සසුන සම්පූර්ණ කරගත්තා.

ඉත්ථං සුදං ආයස්මා චන්දනෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් චන්දන නම් රහත් මුනිඳුන් වදාළ ගාථාවන්ය.
