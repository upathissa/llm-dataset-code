සංයුත්ත නිකාය
මහා වග්ගෝ
1.13.37.-40. වත්ථ සූත්‍රයෝ
1.13.37.-40. වස්ත්‍ර ගැන වදාළ දෙසුම්
සෙය්‍යථාපි භික්ඛවේ, යානි කානිචි තන්තාවුතානං වත්ථානං කාසිකං වත්ථං අග්ගමක්ඛායති. ඒවමේව ඛෝ භික්ඛවේ, යේ කේචි කුසලා ධම්මා, සබ්බේ තේ අප්පමාදමූලකා අප්පමාදසමෝසරණා. අප්පමාදෝ තේසං ධම්මානං අග්ගමක්ඛායති. අප්පමත්තස්සේතං භික්ඛවේ භික්ඛුනෝ පාටිකංඛං අරියං අට්ඨංගිකං මග්ගං භාවෙස්සති, අරියං අට්ඨංගිකං මග්ගං බහුලීකරිස්සතීති. කථඤ්ච භික්ඛවේ, භික්ඛු අප්පමත්තෝ අරියං අට්ඨංගිකං මග්ගං භාවේති, අරියං අට්ඨංගිකං මග්ගං බහුලීකරෝතීති: ඉධ භික්ඛවේ, භික්ඛු සම්මාදිට්ඨිං භාවේති ....(පෙ).... සම්මාසමාධිං භාවේති විවේකනිස්සිතං විරාගනිස්සිතං නිරෝධනිස්සිතං වොස්සග්ගපරිණාමිං. ඒවං ඛෝ භික්ඛවේ, භික්ඛු අප්පමත්තෝ අරියං අට්ඨංගිකං මග්ගං භාවේති, අරියං අට්ඨංගිකං මග්ගං බහුලීකරෝතීති.
මහණෙනි, යම් සේ නූලෙන් වියන ලද යම්කිසි වස්ත්‍ර ඇද්ද, ඒවා අතර කසී වස්ත්‍රය අග්‍ර යැයි කියනු ලැබේ. එසෙයින් ම මහණෙනි, යම්කිසි කුසල් දහම් ඇද්ද, ඒ සියළු කුසල් දහම් අප්‍රමාදය මුල් කොට ඇත්තේ ය. අප්‍රමාදය වටා එක් වන්නේ ය. ඒ කුසල් දහම්වලට අප්‍රමාදය අග්‍ර යැයි කියනු ලැබේ. මහණෙනි, ආර්ය අෂ්ටාංගික මාර්ගය වඩන්නේ ය, ආර්ය අෂ්ටාංගික මාර්ගය බහුල ව ප්‍රගුණ කරන්නේ ය යන කරුණ අප්‍රමාදී භික්ෂුව විසින් කැමති විය යුත්තේ ය.
මහණෙනි, අප්‍රමාදී භික්ෂුවක් ආර්ය අෂ්ටාංගික මාර්ගය දියුණු කරන්නේ කෙසේ ද? ආර්ය අෂ්ටාංගික මාර්ගය බහුල ව ප්‍රගුණ කරන්නේ කෙසේ ද?
මහණෙනි, මෙහිලා භික්ෂුව කාය චිත්ත විවේකයෙන් යුතු ව, විරාගී සිතින් යුතු ව, අකුසල් නිරුද්ධ කරන සිතින් යුතු ව, නිවනට නැඹුරු වූ සිතින් යුතු ව, නිවැරදි දෘෂ්ටිය දියුණු කරයි. ….(පෙ)…. කාය චිත්ත විවේකයෙන් යුතු ව, විරාගී සිතින් යුතු ව, අකුසල් නිරුද්ධ කරන සිතින් යුතු ව, නිවනට නැඹුරු වූ සිතින් යුතු ව, නිවැරදි චිත්තේකාග්‍රතාවය දියුණු කරයි.
මහණෙනි, අප්‍රමාදී භික්ෂුව මෙසේ ආර්ය අෂ්ටාංගික මාර්ගය දියුණු කරයි. මෙසේ ආර්ය අෂ්ටාංගික මාර්ගය බහුල ව ප්‍රගුණ කරයි.
(සබ්බමේව සාවත්ථිනිදානං යථා තථාගතසුත්තානි සබ්බානි තථා විත්ථාරේතබ්බානි.)
(සියල්ල ම වදාරණ ලද්දේ සැවැත් නුවර දී ය. තථාගත සූත්‍රය විස්තර කළ අයුරින් මේ සූත්‍ර සියල්ල විස්තර කළ යුත්තේ ය.)
අප්පමාදවග්ගෝ තේළසමෝ.
දහතුන් වෙනි අප්පමාද වර්ගය අවසන් විය.
තත්‍රැද්දානං:
එහි පිළිවෙල උද්දානයයි :
තථාගතං පදං කූටං මූලං සාරේන වස්සිකං,
රාජා චන්දිමසුරියා ච වත්ථේන දසමං පදන්ති
තථාගත, පද, කූට, මූල, සාර, වස්සික, රාජ, චන්දිම, සුරිය යැයි සූත්‍ර සතර බැගින් නවයකි. වත්ථ නමින් සූත්‍ර සතරකි. වර්ගයේ මුළු සූත්‍ර ගණන සතළිසකි.
