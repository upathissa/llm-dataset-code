අංගුත්තර නිකාය
දසක නිපාතෝ
10.2.1.5. පරිහාන සුත්තං
10.2.1.5. පිරිහීම ගැන වදාළ දෙසුම
(සාවත්ථි)
සැවැත් නුවර දී ය ………..
තත්‍ර ඛෝ ආයස්මා සාරිපුත්තෝ භික්ඛු ආමන්තේසි ආවුසෝ භික්ඛවෝති, ආවුසෝති ඛෝ තේ භික්ඛු ආයස්මතෝ සාරිපුත්තස්ස පච්චස්සෝසුං. ආයස්මා සාරිපුත්තෝ ඒතදවෝච:
එකල්හී ආයුෂ්මත් සාරිපුත්තයන් වහන්සේ ‘ආයුෂ්මත් මහණෙනි’යි භික්ෂූන් ඇමතූහ. ‘ආයුෂ්මතුන් වහන්සැ’යි ඒ භික්ෂූහු ආයුෂ්මත් සාරිපුත්තයන් වහන්සේට පිළිවදන් දුන්හ. ආයුෂ්මත් සාරිපුත්තයන් වහන්සේ මෙය වදාළ සේක.
පරිහානධම්මෝ පුග්ගලෝ පරිහානධම්මෝ පුග්ගලෝති ආවුසෝ වුච්චති කිත්තාවතා නු ඛෝ ආවුසෝ පරිහානධම්මෝ පුග්ගලෝ වුත්තෝ භගවතා, කිත්තාවතා ච පන අපරිහානධම්මෝ පුග්ගලෝ වුත්තෝ භගවතාති?
“පිරිහෙන ස්වභාව ඇති පුද්ගලයා, පිරිහෙන ස්වභාව ඇති පුද්ගලයා’ යැයි ආයුෂ්මත්නි, කියනු ලැබේ. ආයුෂ්මත්නි, භාග්‍යවතුන් වහන්සේ විසින් පිරිහෙන සුළු පුද්ගලයා ගැන වදාරණ ලද්දේ කවර කරුණු මත ද? එමෙන් ම නොපිරිහෙන ස්වභාවයෙන් යුතු පුද්ගලයා ගැන භාග්‍යවතුන් වහන්සේ විසින් වදාරණ ලද්දේ කවර කරුණු මත ද?”
දූරතෝපි ඛෝ මයං ආවුසෝ ආගච්ඡෙය්‍යාම ආයස්මතෝ සාරිපුත්තස්ස සන්තිකේ ඒතස්ස භාසිතස්ස අත්ථමඤ්ඤාතුං, සාධුවතායස්මන්තං යේව සාරිපුත්තං පටිභාතු, ඒතස්ස භාසිතස්ස අත්ථෝ. ආයස්මතෝ සාරිපුත්තස්ස සුත්වා භික්ඛු ධාරෙස්සන්තීති.
“ආයුෂ්මතුන් වහන්ස, දුර සිට නමුත් අපි ආයුෂ්මත් සාරිපුත්තයන් සමීපයට ඔය පැවසූ කරුණෙහි අර්ථය දැනගැනීමට එන්නෙමු. ආයුෂ්මත් සාරිපුත්තයන් වහන්සේට ම ඔය පැවසූ කරුණෙහි අර්ථය වැටහේ නම් මැනැවි. ආයුෂ්මත් සාරිපුත්තයන්ගෙන් අසා භික්ෂූහු දරා ගන්නාහු ය.”
තේනහාවුසෝ සුණාථ, සාධුකං මනසිකරෝථ භාසිස්සාමීති. ඒවමාවුසෝති ඛෝ තේ භික්ඛු ආයස්මතෝ සාරිපුත්තස්ස පච්චස්සෝසුං. ආයස්මා සාරිපුත්තෝ ඒතදවෝච:
“එසේ වී නම් ආයුෂ්මත්නි, අසව්. මැනැවින් මෙනෙහි කරව්. පවසන්නෙමි.”
“එසේ ය, ආයුෂ්මත්නි” යි ඒ භික්ෂූහු ආයුෂ්මත් සාරිපුත්තයන් හට පිළිවදන් දුන්හ. ආයුෂ්මත් සාරිපුත්තයන් වහන්සේ මෙය වදාළහ.
කිත්තාවතා නු ඛෝ ආවුසෝ පරිහානධම්මෝ පුග්ගලෝ වුත්තෝ භගවතා: ඉධාවුසෝ භික්ඛු අස්සුතඤ්චේව ධම්මං න සුණාති, සුතා චස්ස ධම්මා සම්මෝහං ගච්ඡන්ති. යේ චස්ස ධම්මා පුබ්බේ චේතසෝ සම්ඵුට්ඨපුබ්බා, තේ ච න සමුදාචරන්ති. අවිඤ්ඤාතඤ්ච න විජානාති. එත්තාවතා ඛෝ ආවුසෝ පරිහානධම්මෝ පුග්ගලෝ වුත්තෝ භගවතා.
“ආයුෂ්මත්නි, කොතෙක් කරුණකින් පුද්ගලයා පිරිහෙන ස්වභාවයෙන් යුක්ත යැයි භාග්‍යවතුන් වහන්සේ විසින් වදාරණ ලද්දේ ද? ආයුෂ්මත්නි, මෙහිලා භික්ෂුව නොඇසූ ධර්මයන් ද නොඅසයි. ඔහු විසින් අසන ලද ධර්මයන් ද අමතක වී යයි. යම් ධර්මයක් ඔහු විසින් කලින් සිතින් ස්පර්ශ කරන ලද්දේ වී ද, ඒ ධර්මයනුත් සිහි නොවෙයි. නොදැන ගත් දේ ත් දැන නොගනියි. ආයුෂ්මත්නි, මෙපමණකින් පුද්ගලයා පිරිහෙන ස්වභාව ඇත්තේ යැයි භාග්‍යවතුන් වහන්සේ විසින් වදාරණ ලද්දේ ය.
කිත්තාවතා ච පනාවුසෝ අපරිහානධම්මෝ පුග්ගලෝ වුත්තෝ භගවතා: ඉධාවුසෝ භික්ඛු අස්සුතඤ්චේව ධම්මං සුණාති, සුතා චස්ස ධම්මා න සම්මෝහං ගච්ඡන්ති. යේ චස්ස ධම්මා පුබ්බේ චේතසෝ සමෙට්ඨපුබ්බා, තේ ච සමුදාචරන්ති, අවිඤ්ඤාතඤ්ච විජානාති එත්තාවතා ඛෝ ආවුසෝ අපරිහානධම්මෝ පුග්ගලෝ වුත්තෝ භගවතා.
ආයුෂ්මත්නි, කොතෙක් කරුණකින් පුද්ගලයා නොපිරිහෙන ස්වභාවයෙන් යුක්ත යැයි භාග්‍යවතුන් වහන්සේ විසින් වදාරණ ලද්දේ ද? ආයුෂ්මත්නි, මෙහිලා භික්ෂුව නොඇසූ ධර්මයන් ද අසයි. ඔහු විසින් අසන ලද ධර්මයන් ද අමතක නොවෙයි. යම් ධර්මයක් කලින් සිතින් ස්පර්ශ කරන ලද්දේ වී ද, ඒ ධර්මයනුත් යළි යළි සිහි වෙයි. දැන නොගත් දේ ත්, දැන ගනියි. ආයුෂ්මත්නි, මෙපමණකින් පුද්ගලයා නොපිරිහෙන ස්වභාව ඇත්තේ යැයි භාග්‍යවතුන් වහන්සේ විසින් වදාරණ ලද්දේ ය.
නෝ චේ ආවුසෝ භික්ඛු පරචිත්තපරියාය කුසලෝ හෝති, අථ සචිත්තපරියාය කුසලෝ භවිස්සාමී ති ඒවං හි වෝ ආවුසෝ සික්ඛිතබ්බං.
ඉදින් ආයුෂ්මත්නි, භික්ෂුවක් අනුන්ගේ සිත දකින්නට දක්ෂ නොවෙයි නම්, එකල තමන්ගේ සිත දකින්නට දක්ෂ වන්නෙමි’යි ආයුෂ්මත්නි, මේ අයුරින් ඔබ හික්මිය යුත්තේ ය.
කථඤ්චාවුසෝ භික්ඛු සචිත්තපරියාය කුසලෝ හෝති: සෙය්‍යථාපි ආවුසෝ ඉත්ථී වා පුරිසෝ වා දහරෝ යුවා මණ්ඩනක ජාතිකෝ ආදාසේ වා පරිසුද්ධේ පරියෝදාතේ, අච්ඡේ වා උදපත්තේ සකං මුඛනිමිත්තං පච්චචවෙක්ඛමානෝ සචේ තත්ථ පස්සති රජං වා අංගණං වා, තස්ස රජස්ස වා අංගණස්ස වා පහානාය වායමති. නෝ චේ තත්ථ පස්සති රජං වා අංගණං වා, තේනේවත්තමනෝ හෝති පරිපුණ්ණසංකප්පෝ, ලාභා වත මේ, පරිසුද්ධං වත මේති. ඒවමේව ඛෝ ආවුසෝ භික්ඛුනෝ පච්චවෙක්ඛනා බහුකාරා හෝති කුසලේසු ධම්මේසු.
ආයුෂ්මත්නි,  භික්ෂුවක් තමන්ගේ සිත දකින්නට දක්ෂ වන්නේ කෙසේ ද? ආයුෂ්මත්නි, එය මෙබඳු දෙයකි. යොවුන් වූ තරුණ වූ ස්ත්‍රියක් හෝ පුරුෂයෙක් හෝ සැරසෙනු කැමති ව පිරිසිදු කැඩපතක් ළඟට යයි. නැත්නම් පිරිසිදු දිය බඳුනක් ළඟට යයි. තමාගේ මුව මඬල හොඳින් විමසා බලයි. ඉදින් තමාගේ මුවෙහි කිසියම් කිළුටක් හෝ කැළලක් හෝ තිබේ නම් ඒ කිළුට හෝ කැළල හෝ නැති කර දැමීමට වෑයම් කරයි. ඉදින් තමාගේ මුවෙහි කිළුටක් හෝ කැළලක් හෝ නොදකී නම් ඒ හේතුවෙන් සතුටු සිත් ඇත්තේ වෙයි. පිරිපුන් සංකල්ප ඇත්තේ වෙයි. ‘සැබැවින් ම මට ලාභයකි. සැබැවින් ම මගේ මුව මඬල පිරිසිදු ය’ වශයෙනි.
ඔය අයුරින් ම ආයුෂ්මත්නි, කුසල් දහම් පිළිබඳ ව නුවණින් විමසන්නා වූ භික්ෂුවට බොහෝ උපකාර ලැබෙන්නේ ය.
අනභිජ්ඣාලූ නු ඛෝ බහුලං විහරාමි, සංවිජ්ජති නු ඛෝ මේ ඒසෝ ධම්මෝ, උදාහු නෝ අබ්‍යාපන්නචිත්තෝ නු ඛෝ බහුලං විහරාමි, සංවිජ්ජති නු ඛෝ මේ ඒසෝ ධම්මෝ, උදාහු නෝ. විගතථීනමිද්ධෝ බහුලං විහරාමි. සංවිජ්ජති නු ඛෝ මේ ඒසෝ ධම්මෝ, උදාහු නෝ. අනුද්ධතෝ නු ඛෝ බහුලං විහරාමි, සංවිජ්ජති නු ඛෝ මේ ඒසෝ ධම්මෝ, උදාහු නෝ. තිණ්ණවිචිකිච්ඡෝ නු ඛෝ බහුලං විහරාමි, සංවිජ්ජති නු ඛෝ මේ ඒසෝ ධම්මෝ, උදාහු නෝ. අක්කෝධනෝ නු ඛෝ බහුලං විහරාමි, සංවිජ්ජති නු ඛෝ මේ ඒසෝ ධම්මෝ, උදාහු නෝ. අසංකිලිට්ඨචිත්තෝ නු ඛෝ බහුලං විහරාමි, සංවිජ්ජති නු ඛෝ මේ ඒසෝ ධම්මෝ, උදාහු නෝ. ලාභී නු ඛොම්හි අජ්ඣත්තං ධම්මපාමුජ්ජස්ස, සංවිජ්ජති නු ඛෝ මේ ඒසෝ ධම්මෝ, උදාහු නෝ. ලාභී නු ඛොම්හි අජ්ඣත්තං චේතෝ සමථස්ස, සංවිජ්ජති නු ඛෝ මේ ඒසෝ ධම්මෝ, උදාහු නෝ. ලාභී නු ඛොම්හි අධිපඤ්ඤා ධම්මවිපස්සනාය, සංවිජ්ජති නු ඛෝ මේ ඒසෝ ධම්මෝ, උදාහු නෝති.
‘මම් බහුල ව වාසය කරන්නේ ලෝභයෙන් තොර ව වාසය කරන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ කෝපයෙන් තොර ව වාසය කරන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ ථීනමිද්ධයෙන් තොර ව වාසය කරන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ සිතේ ඇවිස්සීමෙන් තොර ව වාසය කරන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ පහවූ සැක ඇතිව වාසය කරන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ ක්‍රෝධයෙන් තොර ව වාසය කරන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ නොකිලිටි සිතින් යුතුව වාසය කරන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ ආධ්‍යාත්මයෙහි ධර්මයෙන් ලත් ප්‍රමුදිත බව ලබන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ ආධ්‍යාත්මයෙහි චිත්ත සමථය ලබන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද? මම් බහුල ව වාසය කරන්නේ අධිපඤ්ඤා ධම්ම විපස්සනාව ලබන්නෙම් ද? මේ ධර්මය මා තුළ දකින්නට ලැබෙයි ද? නැත්නම් නොලැබෙයි ද?
සචේ ආවුසෝ භික්ඛු පච්චවෙක්ඛමානෝ සබ්බේපි මේ කුසලේ ධම්මේ අත්තනි න සමනුපස්සති, තේනහාවුසෝ භික්ඛුනා සබ්බේසඤ්ඤේව ඉමේසං කුසලානං ධම්මානං පටිලාභාය අධිමත්තෝ ඡන්දෝ ච වායාමෝ ච උස්සාහෝ ච උස්සොළ්හී ච අප්පටිවානී ච සති ච සම්පජඤ්ඤඤ්ච කරණීයං. සෙය්‍යථාපි ආවුසෝ ආදිත්තචේලෝ වා ආදිත්තසීසෝ වා තස්සේව චේලස්ස වා සීසස්ස වා නිබ්බාපනාය අධිමත්තං ඡන්දඤ්ච වායාමඤ්ච උස්සාහඤ්ච උස්සොළ්හිඤ්ච අප්පටිවානිඤ්ච සතිඤ්ච සම්පජඤ්ඤඤ්ච කරෙය්‍ය, ඒවමේව ඛෝ ආවුසෝ තේන භික්ඛුනා සබ්බේසඤ්ඤේව ඉමේසං කුසලානං ධම්මානං පටිලාභාය අධිමත්තෝ ඡන්දෝ ච වායාමෝ ච උස්සාහෝ ච උස්සොළ්හී ච අප්පටිවානී ච සති ච සම්පජඤ්ඤඤ්ච කරණීයං.
ඉදින් ආයුෂ්මත්නි, භික්ෂුව නුවණින් විමසද්දී මේ සියළු කුසල් දහම් තමා තුළ දකින්නට නොලැබෙයි ද, ආයුෂ්මත්නි, ඒ භික්ෂුව විසින් ඒ සියළු ම කුසල ධර්මයන්ගේ ප්‍රතිලාභය පිණිස අධිමාත්‍ර වූ කැමත්තකුත්, වෙහෙසකුත්, උත්සාහයකුත්, අධිකතර උත්සාහයකුත්, නොපසුබස්නා උත්සාහයකුත්, සිහිය ත්, නුවණ ත් ඇති කරගත යුත්තේ ය.
ආයුෂ්මත්නි, වස්ත්‍රය ගිනි ගත් කෙනෙක් හෝ හිස ගිනි ගත් කෙනෙක් හෝ ඔහුගේ ගිනි ඇවිලෙන වස්ත්‍රය හෝ ගිනි ඇවිලෙන හිස හෝ නිවා ගැනීම පිණිස අධිමාත්‍ර වූ කැමැත්තකුත්, වීර්යයකුත්, උත්සාහයකුත්, බලවත් උත්සාහයකුත්, නොපසුබස්නා උත්සාහයකුත්, සිහියකුත්, නුවණකුත් ඇති කරගන්නේ වෙයි ද, ඒ අයුරින් ම ඒ භික්ෂුව විසින් මේ සියළුම කුසල ධර්මයන්ගේ ප්‍රතිලාභය පිණිස ඉතා බලවත් වූ කැමැත්තක් ද, වීර්යයක් ද, උත්සාහයක් ද, බලවත් උත්සාහයක් ද, නොපසුබස්නා උත්සාහයක් ද, සිහියක් ද, නුවණක් ද පැවැත්වීමට කටයුතු කළ යුත්තේ ය.
සචේ පනාවුසෝ භික්ඛු පච්චවෙක්ඛමානෝ ඒකච්චේ කුසලේ ධම්මේ අත්තනි සමනුපස්සති, ඒකච්චේ කුසලේ ධම්මේ අත්තනි න සමනුපස්සති, තේනාවුසෝ භික්ඛුනා යේ කුසලේ ධම්මේ අත්තනි සමනුපස්සති, තේසු කුසලේසු ධම්මේසු පතිට්ඨාය, යේ කුසලේ ධම්මේ අත්තනි න සමනුපස්සති, තේසං කුසලානං ධම්මානං පටිලාභාය අධිමත්තෝ ඡන්දෝ ච වායාමෝ ච උස්සාහෝ ච උස්සොළ්හී ච අප්පටිවානී ච සති ච සම්පජඤ්ඤඤ්ච කරණීයං.
ඉදින් ආයුෂ්මත්නි, ඒ භික්ෂුව තමා පිළිබඳව එසේ නුවණින් විමසන කල්හී ඇතැම් කුසල් දහම් තමා තුළ ඇති බව දකියි. ඇතැම් කුසල් දහම් තමා තුළ නැතැයි දකියි. එවිට ආයුෂ්මතුනි, ඒ භික්ෂුව විසින් තමා තුළ යම් කුසල් දහම් ඇති බව දකියි ද, ඒ කුසල් දහම් මත පිහිටා, යම් කුසල් දහම් තමා තුළ නැති බව දකියි ද, ඒ කුසල් දහම් උපදවා ගැනීම පිණිස ඉතා බලවත් වූ කැමැත්තක් ද, වීර්යයක් ද, උත්සාහයක් ද, බලවත් උත්සාහයක් ද, නොපසුබස්නා උත්සාහයක් ද, සිහියක් ද, නුවණක් ද පැවැත්වීමට කටයුතු කළ යුත්තේ ය.
සෙය්‍යථාපි ආවුසෝ ආදිත්තචේලෝ වා ආදිත්තසීසෝ වා තස්සේ ව චේලස්ස වා සීසස්ස වා නිබ්බාපනාය අධිමත්තං ඡන්දඤ්ච වායාමඤ්ච උස්සාහඤ්ච උස්සොළ්හිඤ්ච අප්පටිවානිඤ්ච සතිඤ්ච සම්පජඤ්ඤඤ්ච කරෙය්‍ය, ඒවමේව ඛෝ ආවුසෝ තේන භික්ඛුනා යේ කුසලේ ධම්මේ අත්තනි සමනුපස්සති, තේසු කුසලේසු ධම්මේසු පතිට්ඨාය යේ කුසලේ ධම්මේ අත්තනි න සමනුපස්සති, තේසං කුසලානං ධම්මානං පටිලාභාය අධිමත්තෝ ඡන්දෝ ච වායාමෝ ච උස්සාහෝ ච උස්සොළ්හී ච අප්පටිවානි ච සති ච සම්පජඤ්ඤඤ්ච කරණීයං.
ආයුෂ්මත්නි, වස්ත්‍රය ගිනි ගත් කෙනෙක් හෝ හිස ගිනි ගත් කෙනෙක් හෝ ඔහුගේ ගිනි ඇවිලෙන වස්ත්‍රය හෝ ගිනි ඇවිලෙන හිස හෝ නිවා ගැනීම පිණිස අධිමාත්‍ර වූ කැමැත්තකුත්, වීර්යයකුත්, උත්සාහයකුත්, බලවත් උත්සාහයකුත්, නොපසුබස්නා උත්සාහයකුත්, සිහියකුත්, නුවණකුත් ඇති කරගන්නේ යම් සේ ද, ඒ අයුරින් ම ආයුෂ්මතුනි, ඒ භික්ෂුව විසින් තමා තුළ යම් කුසල් දහම් ඇති බව දකියි ද, ඒ කුසල් දහම් මත පිහිටා යම් කුසල් දහම් තමා තුළ නැති බව දකියි ද, ඒ කුසල් දහම් උපදවා ගැනීම පිණිස ඉතා බලවත් වූ කැමැත්තක් ද, වීර්යයක් ද, උත්සාහයක් ද, බලවත් උත්සාහයක් ද, නොපසුබස්නා උත්සාහයක් ද, සිහියක් ද, නුවණක් ද පැවැත්වීමට කටයුතු කළ යුත්තේ ය.
සචේ පනාවුසෝ භික්ඛු පච්චවෙක්ඛමානෝ සබ්බේ පි මේ කුසලේ ධම්මේ අත්තනි සමනුපස්සති, තේනාවුසෝ භික්ඛුනා සබ්බේසුයේව ඉමේසු කුසලේසු ධම්මේසු පතිට්ඨාය උත්තරිං ආසවානං ඛයාය යෝගෝ කරණීයෝති.
ඉදින් ආයුෂ්මත්නි, භික්ෂුව නුවණින් විමසන විට මේ සියළු කුසල් දහම් තමා තුළ ඇතැයි දකින්නේ ද, එවිට ආයුෂ්මත්නි, ඒ භික්ෂුව විසින් තමා තුළ ඇති මේ සියළු කුසල් දහම් මත පිහිටා තවදුරටත් ආශ්‍රවයන්ගේ ක්ෂය වීම පිණිස උත්සාහ කළ යුත්තේ ය.
සාදු! සාදු!! සාදු!!!
පරිහාන සූත්‍රය නිමා විය.
