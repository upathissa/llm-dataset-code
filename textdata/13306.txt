ඛුද්දක නිකාය
පේතවත්ථු
1.6. පඤ්චපුත්තඛාදක පේත වත්ථු
1.6. පඤ්චපුත්තඛාදක ප්‍රේත වස්තුව
26.නග්ගා දුබ්බණ්ණරූපාසි දුග්ගන්ධා පූති වායසි
මක්ඛිකා පරිකිණ්ණව කා නු ත්වං ඉධ තිට්ඨසී‘ති?
26. ඔබේ ඇඟේ නූල් පොටක් නෑ. හරීම විරූපියි. ඔබේ ශරීරයෙන් හමන්නෙ කුණු ගඳ. මැස්සෝ උතුරනවා. මෙහි ඉන්න ඔබ කවුද?
27.අහං භදන්තේ පේතීම්හි දුග්ගතා යමලෝකිකා
පාපකම්මං කරිත්වාන පේතලෝකමිතෝ ගතා
27. අනේ ස්වාමීනී, මං මේ දුකේ වැටිල ඉන්නෙ. මං යමලෝක උපන් පෙරේතියක්. මගේ අතින් පව්කම් කෙරිල තමයි මනුස්ස ලෝකෙන් පෙරේත ලෝකෙට ගියේ.
28.කාලේන පඤ්ච පුත්තානි සායං පඤ්ච පුනාපුරේ
විජායිත්වාන ඛාදාමි තේපි නා හොන්ති මේ අලං
28. අනේ මං උදේ වරුවෙදී දරුවන් පස් දෙනෙක් වදනවා. ආයෙමත් හවස් වරුවටත් මං තව දරුවන් පස් දෙනෙක් වදනවා. මං ඒ දරුවන් ඔක්කෝම කාල දානවා. අනේ ඒත් මගේ බඩගින්නට නම් ඒක සෑහෙන්නෙ නෑ.
29.පරිඩය්හති ධූමායති ඛුදාය හදයං මම
පානීයං න ලභේ පාතුං පස්ස මං බ්‍යසනං ගත‘න්ති
29. මගේ පපුව බඩගින්නෙ පිච්චෙනවා. දුම් දානවා. මට බීමට වතුර පොදක් ලැබෙන්නෙ නෑ. අනේ! මං පත්වෙච්ච විපත ගැන දැක වදාළ මැනැව.
30.කින්නු කායේන වාචාය මනසා දුක්කටං කතං
කිස්ස කම්මවිපාකේන පුත්තමංසානි ඛාදසී‘ති
30. ඔබ විසින් කයෙන් වචනයෙන් මනසින් මොන වගේ පවක්ද කරගත්තෙ? මොන වගේ කර්මයක විපාකයක් නිසාද දරුවන්ගෙ මස් කන්නෙ?
31.සපත්ති මේ ගබ්භිනී ආසි තස්සා පාපං අචේතයිං
සාහං පදුට්ඨමනසා අකරිං ගබ්භපාතනං
31. මගේ ස්වාමියාගේ අනෙක් බිරිඳට දරුවෙක් ලැබෙන්න හිටියා. උන්දැට පාපී දෙයක් කළ යුතුයි කියල මට හිතුනා. මං ඒ දුෂිත වූ සිතින් අර දරු ගැබ විනාශ වෙන්න කටයුතු කළා.
32.තස්ස දේවමාසිකෝ ගබ්භෝ ලෝහිතඤ්ඤේව පග්ඝරි
තදස්සා මාතා කුපිතා මය්හං ඤාතී සමානයි
32. උන්දැට තිබුණෙ දෙමාසෙක බඩක්. අන්තිමේදී ලේ වෙලා වැක්කෙරුනා. එතකොට උන්දැගෙ අම්ම මාත් එක්ක කේන්ති ගත්තා. නෑදෑයන්ව රැස් කෙරෙව්වා.
33.සපථඤ්ච මා කාරේසි පරිභාසාපයී ච මංසාහං ඝෝරඤ්ච සපථං මුසාවාදං අභාසි
සංපුත්තමංසානි ඛාදාමි සචේ තං පකතං මයා
33. ඈ මා ලවා දිව්රෙව්වා. මට බැණල දොඩල බය කෙරෙව්වා. එතකොට මං දරුණු විදිහට දිව්රලා අමු බොරුවක් කිව්වා. ‘යම් හෙයකින් ඔය ගබ්සාව කළේ මා නම් මං දරුවන් වදල කන එකියක්මයි වෙන්න ඕන’ කියලා.
34.තස්ස කම්මස්ස විපාකේන මුසාවාදස්ස චූභයං
පුත්තමංසානි ඛාදාමි පුබ්බලෝහිතමක්ඛිතා‘ති
34. ඔය කර්මයත් බොරුවත් කියන දෙකේ විපාකෙ තමයි මේ. ලේ වැක්කෙරෙන ශරීරයක් ඇතිව මං දැන් දරුමස් කකා ඉන්නවා.
සාදු! සාදු!! සාදු!!!
පඤ්චපුත්තඛාදකපේතවත්ථු ඡට්ඨමං.
හයවෙනි පඤ්චපුත්තඛාදක ප්‍රේත වස්තුවයි.
