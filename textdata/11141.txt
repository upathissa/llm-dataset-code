අංගුත්තර නිකාය
අට්ඨක නිපාතෝ
8.2.2.10. භූමිචාල සුත්තං
8.2.2.10. භූමි චලනය ගැන වදාළ දෙසුම
ඒකං සමයං භගවා වේසාලියං විහරති මහාවනේ කූටාගාරසාලායං. අථ ඛෝ භගවා පුබ්බන්හසමයං නිවාසෙත්වා පත්තචීවරමාදාය වේසාලියං පිණ්ඩාය පාවිසි. වේසාලියා පිණ්ඩාය චරිත්වා පච්ඡාභත්තං පිණ්ඩපාතපටික්කන්තෝ ආයස්මන්තං ආනන්දං ආමන්තේසි; ගණ්හාහි ආනන්ද නිසීදනං, යේන චාපාලං චේතියං තේනුපසංකමිස්සාම දිවාවිහාරායාති. ඒවං භන්තේති ඛෝ ආයස්මා ආනන්දෝ භගවතෝ පටිස්සුත්වා නිසීදනමාදාය භගවන්තං පිට්ඨිතෝ පිට්ඨිතෝ අනුබන්ධි.
අථ ඛෝ භගවා යේන චාපාලං චේතියං තේනුපසංකමි. උපසංකමිත්වා පඤ්ඤත්තේ ආසනේ නිසීදි. නිසජ්ජ ඛෝ භගවා ආයස්මන්තං ආනන්දං ආමන්තේසි: රමණීයා ආනන්ද වේසාලී, රමණීයං උදේනං චේතියං, රමණීයං ගෝතමකං චේතියං, රමණීයං සත්තම්බං චේතියං, රමණීයං බහුපුත්තං චේතියං, රමණීයං සාරන්දදං චේතියං රමණීයං චාපාලං චේතියං. 
යස්ස කස්සචි ආනන්ද චත්තාරෝ ඉද්ධිපාදා භාවිතා බහුලීකතා යානීකතා වත්ථුකතා අනුට්ඨිතා පරිචිතා සුසමාරද්ධා, ආකංඛමානෝ සෝ, ආනන්ද කප්පං වා තිට්ඨෙය්‍ය, කප්පාවසේසං වා. තථාගතස්ස ඛෝ ආනන්ද චත්තාරෝ ඉද්ධිපාදා භාවිතා බහුලීකතා යානීකතා වත්ථුකතා අනුට්ඨිතා පරිචිතා සුසමාරද්ධා, ආකංඛමානෝ ආනන්ද තථාගතෝ කප්පං වා තිට්ඨෙය්‍ය, කප්පාවසේසං වාති. ඒවම්පි ඛෝ ආයස්මා ආනන්දෝ භගවතා ඕළාරිකේ නිමිත්තේ කයිරමානේ ඕළාරිකේ ඕභාසේ කයිරමානේ නාසක්ඛි පටිවිජ්ඣිතුං. න භගවන්තං යාචි: තිට්ඨතු භන්තේ, භගවා කප්පං තිට්ඨතු සුගතෝ කප්පං බහුජනහිතාය බහුජනසුඛාය ලෝකානුකම්පාය අත්ථාය හිතාය සුඛාය දේවමනුස්සානන්ති, යථා තං මාරේන පරියුට්ඨිතචිත්තෝ.
එක් සමයක භාග්‍යවතුන් වහන්සේ විශාලා මහනුවර මහාවනයෙහි කූටාගාර ශාලාවෙහි වැඩවෙසෙන සේක. එකල්හී භාග්‍යවතුන් වහන්සේ පෙරවරුවෙහි සිවුරු හැඳ පොරවාගෙන, පාත්‍රය හා සිවුර ගෙන විශාලා මහනුවරට පිඬු පිණිස පිවිසි සේක. විශාලා මහනුවර පිඬු පිණිස හැසිර පසුබත් කාලයෙහි පිණ්ඩපාතයෙන් වැළකුණු සේක් ආයුෂ්මත් ආනන්දයන් වහන්සේ ඇමතූ සේක.
“ආනන්දයෙනි, පත්කඩය ගනුව. චාපාල සෑය වෙත දිවා විහරණය පිණිස යම්හ.”
“එසේ ය, ස්වාමීනී” යි ආයුෂ්මත් ආනන්දයන් වහන්සේ භාග්‍යවතුන් වහන්සේට පිළිවදන් දී නිසීදනය ගෙන භාග්‍යවතුන් වහන්සේ පසුපසින් පිටත් වූහ. ඉක්බිති භාග්‍යවතුන් වහන්සේ චාපාල සෑය වෙත එළඹ පණවන ලද අසුනෙහි වැඩහුන් සේක. වැඩහිඳ ආයුෂ්මත් ආනන්දයන් වහන්සේට මෙය පැවසූ සේක.
“ආනන්දයෙනි, විශාලා මහනුවර මනහර ය. උදේනි සෑය මනහර ය. ගෝතමක සෑය මනහර ය. සත්තම්බක සෑය මනහර ය. බහුපුත්තක සෑය මනහර ය. සාරන්දද සෑය මනහර ය. චාපාල සෑය මනහර ය. ආනන්දයෙනි, යම් කිසිවෙකු විසින් සතර ඉර්ධිපාදයන් දියුණු කොට, බහුල ව ප්‍රගුණ කොට, නැග යා හැකි යානාවක් මෙන් කොට, සිටිය හැකි තැනක් මෙන් කොට, මැනැවින් පවත්වා, මැනැවින් දියුණු කොට, මැනැවින් අරඹන ලදු ව ඇත්නම්, ඔහු කැමති නම් ආනන්දයෙනි, කල්පයක් හෝ කල්පයට වැඩියෙනුත් සිටින්නේ ය.
ආනන්දයෙනි, තථාගතයන් විසිනුත් සතර ඉර්ධිපාදයන් දියුණු කොට, බහුල ව ප්‍රගුණ කොට, නැග යා හැකි යානාවක් මෙන් කොට, සිටිය හැකි තැනක් මෙන් කොට, මැනැවින් පවත්වා, මැනැවින් දියුණු කොට, මැනැවින් අරඹන ලද හෙයින් ආනන්දයෙනි, තථාගතයෝ කැමති නම් කල්පයක් හෝ කල්පයට වැඩියෙනුත් සිටිය හැක්කෝ ය.”
මෙසේ ත් භාග්‍යවතුන් වහන්සේ විසින් ගොරෝසු නිමිති පවසන කල්හී, ගොරෝසු එළියක් පෙන්වන කල්හී ද ආයුෂ්මත් ආනන්දයන් වහන්සේ එය වටහා ගන්නට අසමත් වූහ.
‘ස්වාමීනී, භාග්‍යවතුන් වහන්ස, බොහෝ ජනයාට හිත පිණිස, බොහෝ ජනයාට සුව පිණිස, දෙවි මිනිසුන්ට යහපත හිතසුව පිණිස, ලෝකානුකම්පාවෙන් කල්පයක් වැඩසිටින සේක්වා! සුගතයන් වහන්ස, කල්පයක් වැඩසිටින සේක්වා!’ වශයෙන් භාග්‍යවතුන් වහන්සේට ඇරයුම් නොකළහ. මාරයා විසින් යටපත් කරන ලද සිතක් ඇත්තෙකු පරිද්දෙනි.
දුතියම්පි ඛෝ භගවා ....(පෙ).... තතියම්පි ඛෝ භගවා ආයස්මන්තං ආනන්දං ආමන්තේසි: රමණීයා ආනන්ද, වේසාලී, රමණීයං උදේනං චේතියං, රමණීයං ගෝතමකං චේතියං, රමණීයං සත්තම්බකං චේතියං, රමණීයං බහුපුත්තං චේතියං, රමණීයං සාරන්දදං චේතියං, රමණීයං චාපාලං චේතියං. යස්ස කස්සචි ආනන්ද, චත්තාරෝ ඉද්ධිපාදා භාවිතා බහුලීකතා යානීකතා වත්ථුකතා අනුට්ඨිතා පරිචිතා සුසමාරද්ධා, ආකංඛමානෝ සෝ ආනන්ද, කප්පං වා තිට්ඨෙය්‍ය, කප්පාවසේසං වා. තථාගතස්ස ඛෝ ආනන්ද, චත්තාරෝ ඉද්ධිපාදා භාවිතා බහුලීකතා යානීකතා වත්ථුකතා අනුට්ඨිතා පරිචිතා සුසමාරද්ධා, ආකංඛමානෝ ආනන්ද2 තථාගතෝ කප්පං වා තිට්ඨෙය්‍ය, කප්පාවසේසං වාති. ඒවම්පි ඛෝ ආයස්මා ආනන්දෝ භගවතා ඕළාරිකේ නිමිත්තේ කයිරමානේ ඕළාරිකේ ඕභාසේ කයිරමානේ නාසක්ඛි පටිවිජ්ඣිතුං. න භගවන්තං යාචි: තිට්ඨතු භන්තේ, භගවා කප්පං තිට්ඨතු සුගතෝ කප්පං බහුජනහිතාය බහුජනසුඛාය ලෝකානුකම්පාය අත්ථාය හිතාය සුඛාය දේවමනුස්සානන්ති, යථා තං මාරේන පරියුට්ඨිත චිත්තෝ.
දෙවෙනි වතාවට ත් භාග්‍යවතුන් වහන්සේ ….(පෙ)…. තෙවෙනි වතාවට ත් භාග්‍යවතුන් වහන්සේ ආයුෂ්මත් ආනන්දයන් වහන්සේට මෙය පැවසූ සේක.
“ආනන්දයෙනි, විශාලා මහනුවර මනහර ය. උදේනි සෑය මනහර ය. ගෝතමක සෑය මනහර ය. සත්තම්බක සෑය මනහර ය. බහුපුත්තක සෑය මනහර ය. සාරන්දද සෑය මනහර ය. චාපාල සෑය මනහර ය. ආනන්දයෙනි, යම් කිසිවෙකු විසින් සතර ඉර්ධිපාදයන් දියුණු කොට, බහුල ව ප්‍රගුණ කොට, නැග යා හැකි යානාවක් මෙන් කොට, සිටිය හැකි තැනක් මෙන් කොට, මැනැවින් දියුණු කොට, මැනැවින් අරඹන ලදු ව ඇත්නම්, ඔහු කැමති නම් ආනන්දයෙනි, කල්පයක් හෝ කල්පයට වැඩියෙනුත් සිටින්නේ ය.
ආනන්දයෙනි, තථාගතයන් විසිනුත් සතර ඉර්ධිපාදයන් දියුණු කොට, බහුල ව ප්‍රගුණ කොට, නැග යා හැකි යානාවක් මෙන් කොට, සිටිය හැකි තැනක් මෙන් කොට, මැනැවින් පවත්වා, මැනැවින් දියුණු කොට, මැනැවින් අරඹන ලද හෙයින් ආනන්දයෙනි, තථාගතයෝ කැමති නම් කල්පයක් හෝ කල්පයට වැඩියෙනුත් සිටිය හැක්කෝ ය.”
මෙසේ ත් භාග්‍යවතුන් වහන්සේ විසින් ගොරෝසු නිමිති පවසන කල්හී, ගොරෝසු එළියක් පෙන්වන කල්හී ද ආයුෂ්මත් ආනන්දයන් වහන්සේ එය වටහා ගන්නට අසමත් වූහ.
‘ස්වාමීනී, භාග්‍යවතුන් වහන්ස, බොහෝ ජනයාට හිත පිණිස, බොහෝ ජනයාට සුව පිණිස, දෙවි මිනිසුන්ට යහපත හිතසුව පිණිස, ලෝකානුකම්පාවෙන් කල්පයක් වැඩසිටින සේක්වා! සුගතයන් වහන්ස, කල්පයක් වැඩසිටින සේක්වා!’ වශයෙන් භාග්‍යවතුන් වහන්සේට ඇරයුම් නොකළහ. මාරයා විසින් යටපත් කරන ලද සිතක් ඇත්තෙකු පරිද්දෙනි.
අථ ඛෝ භගවා ආයස්මන්තං ආනන්දං ආමන්තේසි: ගච්ඡ ත්වං ආනන්ද, යස්සදානි කාලං මඤ්ඤසීති. ඒවං භන්තේති ඛෝ ආයස්මා ආනන්දෝ භගවතෝ පටිස්සුත්වා උට්ඨායාසනා භගවන්තං අභිවාදෙත්වා පදක්ඛිණං කත්වා භගවතෝ අවිදූරේ අඤ්ඤතරස්මිං රුක්ඛමූලේ නිසීදි.
ඉක්බිති භාග්‍යවතුන් වහන්සේ ආයුෂ්මත් ආනන්දයන් වහන්සේ ඇමතූ සේක.
“ආනන්දයෙනි, ඔබ දැන් යමකට කල් දන්නෙහි නම් යව.”
“එසේ ය, ස්වාමීනී” යි ආයුෂ්මත් ආනන්දයන් වහන්සේ භාග්‍යවතුන් වහන්සේට පිළිවදන් දී හුනස්නෙන් නැගිට භාග්‍යවතුන් වහන්සේට සකසා වන්දනා කොට පැදකුණු කොට භාග්‍යවතුන් වහන්සේට නුදුරින් එක්තරා රුක් සෙවණක හිඳගත්හ.
අථ ඛෝ මාරෝ පාපිමා අචිරපක්කන්තේ ආයස්මන්තේ ආනන්දෝ භගවන්තං ඒතදවෝච; පරිනිබ්බාතු භන්තේ, භගවා. පරිනිබ්බාතු සුගතෝ. පරිනිබ්බානකාලෝදානි භන්තේ, භගවතෝ. භාසිතා ඛෝ පනේසා භන්තේ භගවතා වාචා: න තාවාහං පාපිම, පරිනිබ්බායිස්සාමි යාව මේ භික්ඛු න සාවකා භවිස්සන්ති වියත්තා විනීතා විසාරදා පත්තයෝගක්ඛේමා බහුස්සුතා ධම්මධරා ධම්මානුධම්මපටිපන්නා සාමීචිපටිපන්නා අනුධම්මචාරිනෝ සකං ආචරියකං උග්ගහෙත්වා ආචික්ඛිස්සන්ති දේසිස්සන්ති පඤ්ඤාපෙස්සන්ති පට්ඨපෙස්සන්ති විවරිස්සන්ති විභජිස්සන්ති උත්තානී කරිස්සන්ති, උප්පන්නං පරප්පවාදං සහධම්මේන සුනිග්ගහීතං නිග්ගහෙත්වා සප්පාටිහාරියං ධම්මං දේසිස්සන්තීති.
ඉක්බිති පවිටු මාර තෙමේ ආයුෂ්මත් ආනන්දයන් බැහැරට ගිය නොබෝ වේලාවකින් භාග්‍යවතුන් වහන්සේට මෙය පැවසුවේ ය.
“ස්වාමීනී, භාග්‍යවතුන් වහන්ස, පිරිනිවන් පානා සේක්වා! සුගතයන් වහන්ස, පිරිනිවන් පානා සේක්වා! ස්වාමීනී, දැන් භාග්‍යවතුන් වහන්සේට පිරිනිවීමට කාලය යි. ස්වාමීනී, මේ වචනය භාග්‍යවතුන් වහන්සේ විසින් වදාරණ ලද්දේ ය. එනම්, ‘මාරය, යම්තාක් මාගේ භික්ෂු ශ්‍රාවකයෝ ව්‍යක්ත නොවෙත් ද, විනීත නොවෙත් ද, විශාරද නොවෙත් ද, නිවනට පැමිණුනාහු නොවෙත් ද, බහුශ්‍රැත නොවෙත් ද, ධර්මධර නොවෙත් ද, ධර්මානුධර්ම ප්‍රතිපදාවෙහි පිළිපන්නාහු නොවෙත් ද, සාමීචිප්‍රතිපදාවෙහි පිළිපන්නාහු නොවෙත් ද, අනුධර්මචාරී නොවෙත් ද, සිය ආචාර්යවාදය උගෙන නොකියන්නාහු ද, දේශනා නොකරන්නාහු ද, නොපණවන්නාහු ද, නොපිහිටුවන්නාහු ද, විවෘත නොකරන්නාහු ද, බෙදා නොදක්වන්නාහු ද, ඉස්මතු නොකරන්නාහු ද, උපන් අන්‍ය වාදයන් කරුණු සහිත ව මැනැවින් නිග්‍රහ කොට ප්‍රාතිහාර්යය සහිත ව ධර්මය දේශනා නොකරන්නාහු ද, ඒ තාක් මම පිරිනිවන් නොපාන්නෙමි’ යන වචනය යි.
ඒතරහි භන්තේ භික්ඛු භගවතෝ සාවකා වියත්තා විනීතා විසාරදා පත්තයෝගක්ඛේමා බහුස්සුතා ධම්මධරා ධම්මානුධම්මපටිපන්නා සාමීචිපටිපන්නා අනුධම්මචාරිනෝ සකං ආචරියකං උග්ගහෙත්වා ආචික්ඛන්ති දේසෙන්ති පඤ්ඤපෙන්ති පට්ඨපෙන්ති, විවරන්ති විභජන්ති උත්තානී කරොන්ති. උප්පන්නං පරප්පවාදං සහධම්මේන සුනිග්ගහීතං නිග්ගහෙත්වා සප්පාටිහාරියං ධම්මං දේසෙන්ති. පරිනිබ්බාතු’දානි භන්තේ භගවා පරිනිබ්බාතු සුගතෝ, පරිනිබ්බානකාලෝ’දානි භන්තේ, භගවතෝ.
ස්වාමීනී, මෙකල්හී භාග්‍යවතුන් වහන්සේගේ භික්ෂු ශ්‍රාවකයෝ ව්‍යක්ත වෙති. විනීත වෙති. විශාරද වෙති. නිවනට පැමිණුනාහු වෙති. බහුශ්‍රැත වෙති. ධර්මධර වෙති. ධර්මානුධර්ම ප්‍රතිපදාවෙහි පිළිපන්නාහු වෙති. සාමීචිප්‍රතිපදාවෙහි පිළිපන්නාහු වෙති. අනුධර්මචාරී වෙති. සිය ආචාර්යවාදය උගෙන කියති. දේශනා කරති. පණවති. පිහිටුවති. විවෘත කරති. බෙදා දක්වති. ඉස්මතු කරති. උපන් අන්‍ය වාදයන් කරුණු සහිත ව මැනැවින් නිග්‍රහ කොට ප්‍රාතිහාර්යය සහිත ව ධර්මය දේශනා කරති.
ස්වාමීනී, භාග්‍යවතුන් වහන්ස, පිරිනිවන් පානා සේක්වා! සුගතයන් වහන්ස, පිරිනිවන් පානා සේක්වා! ස්වාමීනී, දැන් භාග්‍යවතුන් වහන්සේට පිරිනිවීමට කාලය යි.
භාසිතා ඛෝපනේසා භන්තේ භගවතා වාචා: න තාවාහං පාපිම, පරිනිබ්බායිස්සාමි, යාව මේ භික්ඛුනියෝ න සාවිකා ....(පෙ).... යාව මේ උපාසකා න සාවකා ....(පෙ).... යාව මේ උපාසිකා න සාවිකා භවිස්සන්ති වියත්තා විනීතා විසාරදා පත්තයෝගක්ඛේමා බහුස්සුතා ධම්මධරා ධම්මානුධම්මපටිපන්නා සාමීචිපටිපන්නා අනුධම්මචාරිනියෝ සකං ආචරියකං උග්ගහෙත්වා ආචික්ඛිස්සන්ති, දේසිස්සන්ති, පඤ්ඤපෙස්සන්ති පට්ඨපෙස්සන්ති විවරිස්සන්ති විභජිස්සන්ති උත්තානීකරිස්සන්ති උප්පන්නං පරප්පවාදං සහධම්මේන සුනිග්ගහිතං නිග්ගහෙත්වා සප්පටිහාරියං ධම්මං දේසිස්සන්තීති.
ස්වාමීනී, මේ වචනය භාග්‍යවතුන් වහන්සේ විසින් වදාරණ ලද්දේ ය. එනම්, ‘මාරය, යම්තාක් මාගේ භික්ෂුණී ශ්‍රාවිකාවෝ ….(පෙ)…. මාගේ උපාසක ශ්‍රාවකයෝ ….(පෙ)…. යම්තාක් මාගේ උපාසිකා ශ්‍රාවිකාවෝ ව්‍යක්ත නොවෙත් ද, විනීත නොවෙත් ද, විශාරද නොවෙත් ද, නිවනට පැමිණුනාහු නොවෙත් ද, බහුශ්‍රැත නොවෙත් ද, ධර්මධර නොවෙත් ද, ධර්මානුධර්ම ප්‍රතිපදාවෙහි පිළිපන්නාහු නොවෙත් ද, සාමීචිප්‍රතිපදාවෙහි පිළිපන්නාහු නොවෙත් ද, අනුධර්මචාරී නොවෙත් ද, සිය ආචාර්යවාදය උගෙන නොකියන්නාහු ද, දේශනා නොකරන්නාහු ද, නොපණවන්නාහු ද, නොපිහිටුවන්නාහු ද, විවෘත නොකරන්නාහු ද, බෙදා නොදක්වන්නාහු ද, ඉස්මතු නොකරන්නාහු ද, උපන් අන්‍ය වාදයන් කරුණු සහිත ව මැනැවින් නිග්‍රහ කොට ප්‍රාතිහාර්යය සහිත ව ධර්මය දේශනා නොකරන්නාහු ද, ඒ තාක් පිරිනිවන් නොපාන්නෙමි’ යන වචනය යි.
ඒතරහි භන්තේ උපාසිකා භගවතෝ සාවිකා වියත්තා විනීතා විසාරදා පත්තයෝගක්ඛේමා බහුස්සුතා ධම්මධරා ධම්මානුධම්මපටිපන්නා සාමීචිපටිපන්නා අනුධම්මචාරිනියෝ සකං ආචරියකං උග්ගහෙත්වා ආචික්ඛන්ති දේසෙන්ති පඤ්ඤපෙන්ති පට්ඨපෙන්ති විවරන්ති විභජන්ති උත්තානීකරොන්ති. උප්පන්නං පරප්පවාදං සහධම්මේන සුනිග්ගහිතං නිග්ගහෙත්වා සප්පාටිහාරියං ධම්මං දේසෙන්ති.
ස්වාමීනී, මෙකල්හී භාග්‍යවතුන් වහන්සේගේ උපාසිකා ශ්‍රාවිකාවෝ ව්‍යක්ත වෙති. විනීත වෙති. විශාරද වෙති. නිවනට පැමිණුනාහු වෙති. බහුශ්‍රැත වෙති. ධර්මධර වෙති. ධර්මානුධර්ම ප්‍රතිපදාවෙහි පිළිපන්නාහු වෙති. සාමීචිප්‍රතිපදාවෙහි පිළිපන්නාහු වෙති. අනුධර්මචාරී වෙති. සිය ආචාර්යවාදය උගෙන කියති. දේශනා කරති. පණවති. පිහිටුවති. විවෘත කරති. බෙදා දක්වති. ඉස්මතු කරති. උපන් අන්‍ය වාදයන් කරුණු සහිත ව මැනැවින් නිග්‍රහ කොට ප්‍රාතිහාර්යය සහිත ව ධර්මය දේශනා කරති.
පරිනිබ්බාතු ‘දානි භන්තේ භගවා පරිනිබ්බාතු සුගතෝ, පරිනිබ්බාන කාලෝ’ දානි භන්තේ භගවතෝ. භාසිතා ඛෝ පනේසා භන්තේ භගවතා වාචා: න තාවාහං පාපිම පරිනිබ්බායිස්සාමි. යාව මේ ඉදං බ්‍රහ්මචරියං න ඉද්ධං චේව භවිස්සති ඵීතඤ්ච විත්ථාරිකං බාහුජඤ්ඤං පුථුභූතං යාව දේවමනුස්සේහි සුප්පකාසිතන්ති. ඒතරහි භන්තේ භගවතෝ බ්‍රහ්මචරියං ඉද්ධඤ්චේව ඵීතඤ්ච විත්ථාරිකං බාහුජඤ්ඤං පුථුභූතං යාව දේවමනුස්සේහි සුප්පකාසිතං.
ස්වාමීනී, භාග්‍යවතුන් වහන්ස, පිරිනිවන් පානා සේක්වා! සුගතයන් වහන්ස, පිරිනිවන් පානා සේක්වා! ස්වාමීනී, දැන් භාග්‍යවතුන් වහන්සේට පිරිනිවීමට කාලය යි.
ස්වාමීනී, මේ වචනය භාග්‍යවතුන් වහන්සේ විසින් වදාරණ ලද්දේ ය. ‘මාරය, යම්තාක් මාගේ මේ නිවන් මග සමෘද්ධිමත් නොවෙයි ද, දියුණු නොවෙයි ද, පැතිරුණේ නොවෙයි ද, බොහෝ දෙනා අතර ප්‍රකට වූයේ නොවෙයි ද, පෘථුල භාවයට පත්වූයේ නොවෙයි ද, දෙවි මිනිසුන් අතර මැනැවින් ප්‍රසිද්ධ වූයේ නොවෙයි ද, ඒ තාක් මම පිරිනිවන් නොපාන්නෙමි’ යි.
ස්වාමීනී, මෙකල්හී භාග්‍යවතුන් වහන්සේගේ නිවන් මග සමෘද්ධිමත් වෙයි. දියුණු වෙයි. පැතිරුණේ වෙයි. බොහෝ දෙනා අතර ප්‍රකට වූයේ වෙයි. පෘථුල භාවයට පත්වූයේ වෙයි. දෙවි මිනිසුන් අතර මැනැවින් ප්‍රසිද්ධ වූයේ වෙයි.
පරිනිබ්බාතු ‘දානි භන්තේ භගවා, පරිනිබ්බාතු සුගතෝ, පරිනිබ්බාන කාලෝ’ දානි භන්තේ භගවතෝති.
ස්වාමීනී, භාග්‍යවතුන් වහන්ස, පිරිනිවන් පානා සේක්වා! සුගතයන් වහන්ස, පිරිනිවන් පානා සේක්වා! ස්වාමීනී, දැන් භාග්‍යවතුන් වහන්සේට පිරිනිවීමට කාලය යි.”
අප්පොස්සුක්කෝ ත්වං පාපිම හෝහි, නචිරං තථාගතස්ස පරිනිබ්බානං භවිස්සති, ඉතෝ තිණ්ණං මාසානං අච්චයේන තථාගතෝ පරිනිබ්බායිස්සතීති.
“මාරය, ඔබ අල්ප උත්සාහයෙන් සිටුව. තථාගතයන්ගේ පරිනිර්වාණය වැඩිකල් නොයා සිදුවන්නේ ය. මෙයින් තුන් මසක් ඇවෑමෙන් තථාගතයෝ පිරිනිවී යන්නාහු ය.”
අථ ඛෝ භගවා චාපාලේ චේතියේ සතෝ සම්පජානෝ ආයුසංඛාරං ඔස්සජි. ඔස්සට්ඨේ ච භගවතා ආයුසංඛාරේ මහාභූමිචාලෝ අහෝසි භිංසනකෝ සලෝමහංසෝ. දේවදුන්දුභියෝ ච චලිංසු. අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි.
ඉක්බිති භාග්‍යවතුන් වහන්සේ චාපාල සෑයෙහි දී මනා සිහියෙන් යුතුව, නුවණින් යුතුව කල්පයක් වැඩසිටිය හැකි ආයු සංස්කාරය අත්හළ සේක. භාග්‍යවතුන් වහන්සේ විසින් ආයුසංස්කාරය අත්හළ කල්හී මහත් වූ පෘථිවි චලනයක් වූයේ ය. බිහිසුණු වූ ලොමු දහගැනීමක් වූයේ ය. අහස ගුගුරා වැහි පොද වැටුණේ ය. එකල්හී භාග්‍යවතුන් වහන්සේ මේ අර්ථය දැන ඒ වේලාවෙහි මෙම උදානය පහළ කළ සේක.
තුලමතුලඤ්ච සම්භවං
භවසංඛාරමවස්සජි මුනී
අජ්ඣත්තරතෝ සමාහිතෝ
අභින්දි කවචමිවත්තසම්භවන්ති
(ගාථාවකි)
ආධ්‍යාත්මයෙහි වූ නිවනෙහි ඇලුනු සිත් ඇති, එකඟ වූ සිත් ඇති, ශාක්‍ය මුනීන්ද්‍රයාණෝ හටගත් තුල්‍ය වූ අතුල්‍ය වූ භව සංස්කාරයන් අත්හළ සේක. තමන් වහන්සේ තුළ පැවති කල්පයක් වැඩසිටීමෙහි ආයුසංස්කාරය යුද ඇඳුමක් බිඳින පරිද්දෙන් බිඳ හළ සේක.
අථ ඛෝ ආයස්මතෝ ආනන්දස්ස ඒතදහෝසි: මහාවතායං භූමිචාලෝ, සුමහාවතායං භූමිචාලෝ භිංසනකෝ සලෝමහංසෝ දේවදුන්දුභියෝ ච ඵලිංසු. කෝ නුඛෝ හේතු. කෝ පච්චයෝ මහතෝ භූමිචාලස්ස පාතුභාවායාති:
එකල්හී ආයුෂ්මත් ආනන්දයන් වහන්සේට මේ අදහස ඇතිවූයේ ය.
‘ඒකාන්තයෙන් මේ මහා භූමි සැලීමක් නොවැ. ඒකාන්තයෙන් ඉතා මහත් වූ භූමි සැලීමක් නොවැ. බිහිසුණු වූ ලොමු දහගැනීමක් නොවැ. අහස ගුගුරා වැසි බිඳු වැටීමක් නොවැ. මේ මහා භූමි චලනයට හේතුව කුමක් ද? ප්‍රත්‍යය කුමක් ද?’
අථ ඛෝ ආයස්මා ආනන්දෝ යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ භගවන්තං ඒතදවෝච:
ඉක්බිති ආයුෂ්මත් ආනන්දයන් වහන්සේ භාග්‍යවතුන් වහන්සේ වෙත එළඹියහ. එළඹ භාග්‍යවතුන් වහන්සේට සකසා වන්දනා කොට එකත්පස් ව හිඳගත්හ. එකත්පස් ව හුන් ආයුෂ්මත් ආනන්දයන් වහන්සේ භාග්‍යවතුන් වහන්සේට මෙය සැළකළහ.
මහාවතායං භන්තේ භූමිචාලෝ සුමහාවතායං භන්තේ භූමිචාලෝ භිංසනකෝ සලෝමහංසෝ. දේවදුන්දුභියෝ ච ඵලිංසු. කෝ නුඛෝ භන්තේ හේතු, කෝ පච්චයෝ මහතෝ භූමිචාලස්ස පාතුභාවායාති:
“ස්වාමීනී, ඒකාන්තයෙන් මේ මහා භූමි සැලීමක් නොවැ. ඒකාන්තයෙන් ඉතා මහත් වූ භූමි සැලීමක් නොවැ. බිහිසුණු වූ ලොමු දහගැනීමක් නොවැ. අහස ගුගුරා වැසි බිඳු වැටීමක් නොවැ. ස්වාමීනී, මේ මහා භූමි චලනයට හේතුව කුමක් ද? ප්‍රත්‍යය කුමක් ද?”
අට්ඨි මේ ආනන්ද හේතු, අට්ඨ පච්චයා මහතෝ භූමිචාලස්ස පාතුභාවාය, කතමේ අට්ඨ:
“ආනන්දයෙනි, මහත් වූ භූමි චලනයක හටගැනීමට මේ කරුණු අටක් හේතු වෙයි. ප්‍රත්‍යය වෙයි. ඒ කවර අටක් ද යත්,
1. අයං ආනන්ද මහාපඨවි උදකේ පතිට්ඨිතා. උදකං වාතේ ඨිතං, වාතෝ ආකාසට්ඨෝ හෝති. සෝ ආනන්ද සමයෝ යං මහාවාතා වායන්ති, මහාවාතා වායන්තා උදකං කම්පෙන්ති. උදකං කම්පිතං පඨවිං කම්පේති. අයං ආනන්ද පඨමෝ හේතු පඨමෝ පච්චයෝ මහතෝ භූමිචාලස්ස පාතුභාවාය.
1. ආනන්දයෙනි, මේ මහා පෘථිවිය ජලයෙහි පිහිටියේ ය. ජලය වාතයෙහි පිහිටියේ ය. වාතය ආකාසයෙහි පිහිටියේ ය. ආනන්දයෙනි, යම් කරුණකින් මහා වාතයෝ හමත් නම් එබඳු කලක් වෙයි. මහා වාතයෝ හමද්දී ජලය කම්පා වෙයි. කම්පනය වූ ජලය පෘථිවිය සොළවයි. ආනන්දයෙනි, මහත් වූ භූමි චලනයක හටගැනීමට මේ පළමු හේතුව වෙයි. පළමු ප්‍රත්‍යය වෙයි.
2. පුන ච පරං ආනන්ද සමණෝ වා බ්‍රාහ්මණෝ වා ඉද්ධිමා චේතෝව සිප්පත්තෝ දේවතා වා මහිද්ධිකා මහානුභාවා තස්ස පරිත්තා පඨවිසඤ්ඤා භාවිතා හෝති, අප්පමාණා ආපෝසඤ්ඤා. සෝ ඉමං පඨවිං කම්පේති. සංකම්පේති, සම්පකම්පේති අයං ආනන්ද දුතියෝ හේතු, දුතියෝ පච්චයෝ මහතෝ භූමිචාලස්ස පාතුභාවාය.
2. තව ද ආනන්දයෙනි, ඉර්ධිමත් වූ චිත්ත වශීප්‍රාප්ත වූ ශ්‍රමණයෙක් වේවා, බ්‍රාහ්මණයෙක් වේවා, මහත් ඉර්ධිමත් වූ මහත් ආනුභාව ඇති දෙවියෙක් වේවා, සිටියි ද, ඔහු විසින් පෘථිවි සංඥාව ස්වල්ප වශයෙන් වඩන ලද්දේ වෙයි. ජල සංඥාව අප්‍රමාණ කොට වඩන ලද්දේ වෙයි. ඔහු මේ පෘථිවිය සොළවයි. හාත්පසින් සොළොවයි. බලවත් ව සොළොවයි. ආනන්දයෙනි, මහත් වූ භූමි චලනයක හටගැනීමට මේ දෙවෙනි හේතුව වෙයි. දෙවෙනි ප්‍රත්‍යය වෙයි.
3. පුන ච පරං ආනන්ද යදා බෝධිසත්තෝ තුසිතා කායා චවිත්වා සතෝ සම්පජානෝ මාතුකුච්ඡිං ඔක්කමති, තදායං පඨවී කම්පති සංකම්පති සම්පකම්පති. අයං ආනන්ද තතියෝ හේතු. තතියෝ පච්චයෝ මහතෝ භූමිචාලස්ස පාතුභාවාය.
3. තව ද ආනන්දයෙනි, යම් කලක බෝසත් තෙමේ තුසිත දෙව්ලොවින් චුත ව මනා සිහි නුවණින් යුතුව මව් කුසෙහි බැසගන්නේ වෙයි ද, එකල්හී මේ පොළොව සෙළවෙයි. හාත්පසින් සෙළවෙයි. බලවත් ව සෙළවෙයි. ආනන්දයෙනි, මහත් වූ භූමි චලනයක හටගැනීමට මේ තුන්වෙනි හේතුව වෙයි. තුන්වෙනි ප්‍රත්‍යය වෙයි.
4. පුන ච පරං ආනන්ද යදා බෝධිසත්තෝ සතෝ සම්පජානෝ මාතු කුච්ඡිස්මා නික්ඛමති, තදායං පඨවී කම්පති සංකම්පති සම්පකම්පති. අයං ආනන්ද චතුත්ථෝ හේතු චතුත්ථෝ පච්චයෝ මහතෝ භූමිචාලස්ස පාතුභාවාය.
4. තව ද ආනන්දයෙනි, යම් කලක බෝසත් තෙමේ මනා සිහි නුවණින් යුතුව මව් කුසින් නික්මෙන්නේ වෙයි ද, එකල්හී මේ පොළොව සෙළවෙයි. හාත්පසින් සෙළවෙයි. බලවත් ව සෙළවෙයි. ආනන්දයෙනි, මහත් වූ භූමි චලනයක හටගැනීමට මේ සිව්වෙනි හේතුව වෙයි. සිව්වෙනි ප්‍රත්‍යය වෙයි.
5. පුන ච පරං ආනන්ද යදා තථාගතෝ අනුත්තරං සම්මා සම්බෝධිං අභිසම්බුජ්ඣති. තදායං පඨවී කම්පති, සංකම්පති සම්පකම්පති6. අයං ආනන්ද පඤ්චමෝ හේතු පඤ්චමෝ පච්චයෝ මහතෝ භූමිචාලස්ස පාතුභාවාය.
5. තව ද ආනන්දයෙනි, යම් කලක තථාගතයාණෝ අනුත්තර වූ සම්මා සම්බෝධිය අවබෝධ කරත් ද, එකල්හී මේ පොළොව සෙළවෙයි. හාත්පසින් සෙළවෙයි. බලවත් ව සෙළවෙයි. ආනන්දයෙනි, මහත් වූ භූමි චලනයක හටගැනීමට මේ පස්වෙනි හේතුව වෙයි. පස්වෙනි ප්‍රත්‍යය වෙයි.
6. පුන ච පරං ආනන්ද යදා තථාගතෝ අනුත්තරං ධම්මචක්කං පවත්තේති, තදායං පඨවී කම්පති, සංකම්පති සම්පකම්පති6. අයං ආනන්ද ඡට්ඨෝ හේතු, ඡට්ඨෝ පච්චයෝ මහතෝ භූමිචාලස්ස පාතුභාවාය.
6. තව ද ආනන්දයෙනි, යම් කලක තථාගතයාණෝ අනුත්තර වූ ධර්ම චක්‍රය ප්‍රවර්තනය කරත් ද, එකල්හී මේ පොළොව සෙළවෙයි. හාත්පසින් සෙළවෙයි. බලවත් ව සෙළවෙයි. ආනන්දයෙනි, මහත් වූ භූමි චලනයක හටගැනීමට මේ සයවෙනි හේතුව වෙයි. සයවෙනි ප්‍රත්‍යය වෙයි.
7. පුන ච පරං ආනන්ද යදා තථාගතෝ සතෝ සම්පජානෝ ආයුසංඛාරං ඔස්සජති, තදායං පඨවී කම්පති, සංකම්පති, සම්පකම්පති. අයං ආනන්ද සත්තමෝ හේතු, සත්තමෝ පච්චයෝ මහතෝ භූමිචාලස්ස පාතුභාවාය.
7. තව ද ආනන්දයෙනි, යම් කලක තථාගතයාණෝ මනා සිහි නුවණින් යුතුව කල්පයක් වැඩසිටිය හැකි ආයුසංස්කාරය අත්හරිත් ද, එකල්හී මේ පොළොව සෙළවෙයි. හාත්පසින් සෙළවෙයි. බලවත් ව සෙළවෙයි. ආනන්දයෙනි, මහත් වූ භූමි චලනයක හටගැනීමට මේ සත්වෙනි හේතුව වෙයි. සත්වෙනි ප්‍රත්‍යය වෙයි.
8. පුන ච පරං ආනන්ද යදා තථාගතෝ අනුපාදිසේසාය නිබ්බානධාතුයා පරිනිබ්බායති, තදායං පඨවී කම්පති, සංකම්පති, සම්පකම්පති. අයං ආනන්ද අට්ඨමෝ හේතු, අට්ඨමෝ පච්චයෝ මහතෝ භූමිචාලස්ස පාතුභාවාය. ඉමේ ඛෝ ආනන්ද අට්ඨහේතු, අට්ඨපච්චයා මහතෝ භූමිචාලස්ස පාතුභාවායාති.
8. තව ද ආනන්දයෙනි, යම් කලක තථාගතයාණෝ අනුපාදිශේෂ පරිනිර්වාණ ධාතුවෙන් පිරිනිවන් පාත් ද, එකල්හී මේ පොළොව සෙළවෙයි. හාත්පසින් සෙළවෙයි. බලවත් ව සෙළවෙයි. ආනන්දයෙනි, මහත් වූ භූමි චලනයක හටගැනීමට මේ අටවෙනි හේතුව වෙයි. අටවෙනි ප්‍රත්‍යය වෙයි.
ආනන්දයෙනි, මහත් වූ භූමි චලනයක හටගැනීමට මේ කරුණු අට හේතු වෙයි. ප්‍රත්‍යය වෙයි.
සාදු! සාදු!! සාදු!!!
භූමිචාල සූත්‍රය නිමා විය.
චාපාලවග්ගෝ සත්තමෝ.
සත්වෙනි චාපාල වර්ගය අවසන් විය.
තත්‍රැද්දානං:
එහි පිළිවෙල උද්දානයයි :
ඉච්ඡා අලඤ්ච සංඛිත්තං - ගයා අභිභුනා සහ
විමොක්ඛෝ ද්වේ ච වෝහාරා - පරිසා භූමිචාලේනාති
ඉච්ඡා සූත්‍රය, අලං සූත්‍රය, සංඛිත්ත සූත්‍රය, ගයා සූත්‍රය, අධිදේවඤාණදස්සන සූත්‍රය, අභිභූ සූත්‍රය, විමොක්ඛ සූත්‍රය, වෝහාර සූත්‍ර දෙක, පරිස සූත්‍රය සහ භූමිචාල සූත්‍රය වශයෙන් මෙහි සූත්‍ර දසයකි.
