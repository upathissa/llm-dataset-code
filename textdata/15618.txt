ඛුද්දක නිකාය
ඉතිවුත්තක පාළි
2.2.11. ආපායික සුත්තං
2.2.11. අපායේ ඉපදීමට හේතුවන කාරණා දෙකක් ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
ද්වේමේ භික්ඛවේ ආපායිකා නේරයිකා ඉදමප්පහාය, කතමේ ද්වේ? යෝ ච අබ්‍රහ්මචාරී බ්‍රහ්මචාරිපටිඤ්ඤෝ, යෝ ච පරිපුණ්ණං පරිසුද්ධං බ්‍රහ්මචරියං චරන්තං අමූලකේන අබ්‍රහ්මචරියේන අනුද්ධංසේති. ඉමේ ඛෝ භික්ඛවේ ද්වේ ආපායිකා නේරයිකා ඉදමප්පහායා’ති.
“පින්වත් මහණෙනි, මේ කාරණා දෙකක් තියෙනවා. අත් නොහැරියොත් යන්න වෙන්නේ අපායට, නිරයට තමයි. මොනවද ඒ කාරණා දෙක? යම් භික්ෂුවක් (මෛථූන සේවනයේ යෙදෙමින්) අබ්‍රහ්මචාරීව ඉඳගෙන, ‘බ්‍රහ්මචාරියි’ කියලා ප්‍රතිඥා දෙනවා නම්, ඒ වගේම යම් කෙනෙක් පරිපූර්ණ ලෙස, පිරිසිදු ලෙස බ්‍රහ්මචාරී සිලය සුරකිමින් වාසය කරන භික්ෂුවකට හේතු රහිතව අබ්‍රහ්මචාරී කෙනෙක් බවට දැන දැන චෝදනා කරනවා නම්, පින්වත් මහණෙනි, මේ කාරණා දෙක අත් නොහැර සිටියොත් උපදින්න වෙන්නේ අපායේ, නිරයේ තමයි.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“අභූතවාදී නිරයං උපේති, යෝ වාපි කත්වා න කරෝමි චාහ,
උභෝපි තේ පෙච්ච සමා භවන්ති, නිහීනකම්මා මනුජා පරත්ථ
“බොරු චෝදනා කරන කෙනා නිරයේ උපදිනවා. යමෙක් පව්කම් කරලා හිට ‘කළේ නැතැ’යි කියනවා නම් ඔහුටත් ඒ ටිකම තමයි. නිහීන දේවල් කරපු ඒ දෙන්නම මෙයින් පස්සේ පරලොව ගිහිල්ලා සමාන වෙනවා.
කාසාවකණ්ඨා බහවෝ, පාපධම්මා අසඤ්ඤතා,
පාපා පාපේහි කම්මේහි, නිරයං තේ උපපජ්ජරේ
කසාවතක් විතරක් බෙල්ලේ ඔතාගත්තු, පාපී දේවල් කරන, අසංවර පුද්ගලයන් බොහොම ඉන්නවා. ඒ පවිටු උදවිය තමන් කළ පව් නිසාම ගිහිල්ලා උපදින්නේ නිරයේ.
සෙය්‍යෝ අයෝගුළෝ භුත්තෝ, තත්තෝ අග්ගිසිඛූපමෝ,
යඤ්චේ භුඤ්ජෙය්‍ය දුස්සීලෝ, රට්ඨපිණ්ඩං අසඤ්ඤතෝ”ති
දුස්සීලව ඉඳගෙන සැදැහැවත් මිනිසුන් පිළිගන්වන දන් පැන් වළඳනවාට වැඩිය හොඳයි, ගිනි දල්ලක් වගේ රත්වෙච්ච යකඩ ගුලියක් ගිලින එක.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
දුතියෝ වග්ගෝ නිට්ඨිතෝ.
