අංගුත්තර නිකාය
චතුක්ක නිපාතෝ
4.5.1.1. සප්පුරිස සුත්තං
4.5.1.1. සත්පුරුෂයා ගැන වදාළ දෙසුම
(සාවත්ථිනිදානං)
සැවැත් නුවර දී ය …….
අසප්පුරිසඤ්ච වෝ භික්ඛවේ දේසිස්සාමි අසප්පුරිසේන අසප්පුරිසතරඤ්ච, සප්පුරිසඤ්ච සප්පුරිසේන සප්පුරිසතරඤ්ච. තං සුණාථ සාධුකං මනසි කරෝථ භාසිස්සාමීති. ඒවං භන්තේ’ති ඛෝ තේ භික්ඛූ භගවතෝ පච්චස්සෝසුං. භගවා ඒතදවෝච:
මහණෙනි, ඔබට අසත්පුරුෂයා ගැන ත්, අසත්පුරුෂයාට ත් වඩා අසත්පුරුෂයා ගැන ත්, සත්පුරුෂයා ගැන ත්, සත්පුරුෂයාට ත් වඩා සත්පුරුෂයා ගැන ත් දේශනා කරන්නෙමි. එය අසව්. මැනැවින් මෙනෙහි කරව්. කියන්නෙමි. ‘එසේය ස්වාමීනී’යි ඒ භික්ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.
කතමෝ ච භික්ඛවේ අසප්පුරිසෝ? ඉධ භික්ඛවේ ඒකච්චෝ පාණාතිපාතී හෝති, අදින්නාදායී හෝති, කාමේසු මිච්ඡාචාරී හෝති, මුසාවාදී හෝති, සුරාමේරයමජ්ජපමාදට්ඨායී හෝති. අයං වුච්චති භික්ඛවේ අසප්පුරිසෝ.
මහණෙනි, අසත්පුරුෂයා යනු කවරෙක් ද? මහණෙනි, මෙහිලා ඇතැමෙක් සතුන් මරන්නේ වෙයි. සොරකම් කරන්නේ වෙයි. වැරදි කාම සේවනයෙහි යෙදෙන්නේ වෙයි. බොරු කියන්නේ වෙයි. මත්පැන් මත්ද්‍රව්‍ය භාවිත කරන්නේ වෙයි. මහණෙනි, මොහු අසත්පුරුෂයා යැයි කියනු ලැබේ.
කතමෝ ච භික්ඛවේ අසප්පුරිසේන අසප්පුරිසතරෝ? ඉධ භික්ඛවේ ඒකච්චෝ අත්තනා ච පාණාතිපාතී හෝති, පරඤ්ච පාණාතිපාතේ සමාදපේති. අත්තනා ච අදින්නාදායී හෝති, පරඤ්ච අදින්නාදානේ සමාදපේති. අත්තනා ච කාමේසු මිච්ඡාචාරී හෝති, පරඤ්ච කාමේසු මිච්ඡාචාරේ සමාදපේති. අත්තනා මුසාවාදී හෝති, පරඤ්ච මුසාවාදේ සමාදපේති. අත්තනා ච සුරාමේරයමජ්ජපමාදට්ඨායී හෝති, පරඤ්ච සුරාමේරයමජ්ජපමාදට්ඨානේ සමාදපේති. අයං වුච්චති භික්ඛවේ අසප්පුරිසේන අසප්පුරිසතරෝ:
මහණෙනි, අසත්පුරුෂයාට ත් වඩා අසත්පුරුෂයා යනු කවරෙක් ද? මහණෙනි, මෙහිලා ඇතැමෙක් තමා ත් සතුන් මරන්නේ වෙයි. අන්‍යයන් ද සතුන් මැරීමෙහි යොදවන්නේ වෙයි. තමා ත් සොරකම් කරන්නේ වෙයි. අන්‍යයන් ද සොරකම් කිරීමෙහි යොදවන්නේ වෙයි. තමා ත් වැරදි කාම සේවනයෙහි යෙදෙන්නේ වෙයි. අන්‍යයන් ද වැරදි කාම සේවනයෙහි යොදවන්නේ වෙයි. තමා ත් බොරු කියන්නේ වෙයි. අන්‍යයන් ද බොරු කීමෙහි යොදවන්නේ වෙයි. තමා ත් මත්පැන් මත්ද්‍රව්‍ය භාවිත කරන්නේ වෙයි. අන්‍යයන් ද මත්පැන් මත්ද්‍රව්‍ය භාවිතයෙහි යොදවන්නේ වෙයි. මහණෙනි, මොහු අසත්පුරුෂයාට ත් වඩා අසත්පුරුෂයා යැයි කියනු ලැබේ.
කතමෝ ච භික්ඛවේ සප්පුරිසෝ? ඉධ භික්ඛවේ ඒකච්චෝ පාණාතිපාතා පටිවිරතෝ හෝති, අදින්නාදානා පටිවිරතෝ හෝති, කාමේසු මිච්ඡාචාරා පටිවිරතෝ හෝති, මුසාවාදා පටිවිරතෝ හෝති, සුරාමේරයමජ්ජපමාදට්ඨානා පටිවිරතෝ හෝති. අයං වුච්චති භික්ඛවේ සප්පුරිසෝ.
මහණෙනි, සත්පුරුෂයා යනු කවරෙක් ද? මහණෙනි, මෙහිලා ඇතැමෙක් සතුන් මැරීමෙන් වැළකුණේ වෙයි. සොරකම් කිරීමෙන් වැළකුණේ වෙයි. වැරදි කාම සේවනයෙහි යෙදීමෙන් වැළකුණේ වෙයි. බොරු කීමෙන් වැළකුණේ වෙයි. මත්පැන් මත්ද්‍රව්‍ය භාවිතයෙන් වැළකුණේ වෙයි. මහණෙනි, මොහු සත්පුරුෂයා යැයි කියනු ලැබේ.
කතමෝ ච භික්ඛවේ සප්පුරිසේන සප්පුරිසතරෝ? ඉධ භික්ඛවේ ඒකච්චෝ අත්තනා ච පාණාතිපාතා පටිවිරතෝ හෝති, පරඤ්ච පාණාතිපාතා වේරමණියා සමාදපේති. අත්තනා ච අදින්නාදානා පටිවිරතෝ හෝති, පරඤ්ච අදින්නාදානා වේරමණියා සමාදපේති. අත්තනා ච කාමේසු මිච්ඡාචාරා පටිවිරතෝ හෝති, පරඤ්ච කාමේසු මිච්ඡාචාරා වේරමණියා සමාදපේති. අත්තනා ච මුසාවාදා පටිවිරතෝ හෝති, පරඤ්ච මුසාවාදා වේරමණියා සමාදපේති. අත්තනා ච සුරාමේරයමජ්ජපමාදට්ඨානා පටිවිරතෝ හෝති, පරඤ්ච සුරාමේරයමජ්ජපමාදට්ඨානා සමාදපේති. අයං වුච්චති භික්ඛවේ සප්පුරිසේන සප්පුරිසතරෝති.
මහණෙනි, සත්පුරුෂයාට ත් වඩා සත්පුරුෂයා යනු කවරෙක් ද? මහණෙනි, මෙහිලා ඇතැමෙක් තමා ත් සතුන් මැරීමෙන් වැළකුණේ වෙයි. අන්‍යයන් ද සතුන් මැරීමෙන් වැළකීමෙහි සමාදන් කරවන්නේ වෙයි. තමා ත් සොරකම් කිරීමෙන් වැළකුණේ වෙයි. අන්‍යයන් ද සොරකම් කිරීමෙන් වැළකීමෙහි සමාදන් කරවන්නේ වෙයි. තමා ත් වැරදි කාම සේවනයෙන් වැළකුණේ වෙයි. අන්‍යයන් ද වැරදි කාම සේවනයෙන් වැළකීමෙහි සමාදන් කරවන්නේ වෙයි. තමා ත් බොරු කීමෙන් වැළකුණේ වෙයි. අන්‍යයන් ද බොරු කීමෙන් වැළකීමෙහි සමාදන් කරවන්නේ වෙයි. තමා ත් මත්පැන් මත්ද්‍රව්‍ය භාවිත කිරීමෙන් වැළකුණේ වෙයි. අන්‍යයන් ද මත්පැන් මත්ද්‍රව්‍ය භාවිතයෙන් වැළකීමෙහි සමාදන් කරවන්නේ වෙයි. මහණෙනි, මොහු සත්පුරුෂයාට ත් වඩා සත්පුරුෂයා යැයි කියනු ලැබේ.
සාදු! සාදු!! සාදු!!!
සප්පුරිස සූත්‍රය නිමා විය.
