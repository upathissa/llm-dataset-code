සංයුත්ත නිකාය
ඛන්ධක වග්ගෝ
1.2.1.4. උපාදාන පරිවත්ත සුත්තං
1.2.1.4. උපාදාන ස්කන්ධයන් අතර පිළිවෙලකින් අවබෝධ කිරීම ගැන වදාළ දෙසුම
56. සාවත්ථියං....
56. සැවැත් නුවර දී ......................
පඤ්‌චිමේ භික්ඛවේ, උපාදානක්‌ඛන්‌ධා. කතමේ පඤ්‌ච? සෙය්‍යථීදං. රූපූපාදානක්‌ඛන්ධෝ, වේදනූපාදානක්‌ඛන්ධෝ, සඤ්‌ඤූපාදානක්‌ඛන්ධෝ, සංඛාරූපාදානක්‌ඛන්ධෝ, විඤ්‌ඤාණූපාදානක්‌ඛන්ධෝ.
පින්වත් මහණෙනි, මේ උපාදානස්කන්ධ පහක් තියෙනවා. ඒ පහ මොනවාද? ඒ කියන්නේ රූප උපාදානස්කන්ධය, වේදනා උපාදානස්කන්ධය, සඤ්ඤා උපාදානස්කන්ධය, සංස්කාර උපාදානස්කන්ධය, විඤ්ඤාණ උපාදානස්කන්ධය යන පහයි.
යාවකීවඤ්‌චාහං භික්ඛවේ, ඉමේ පඤ්‌චුපාදානක්ඛන්ධේ චතුපරිවත්තං යථාභූතං නාබ්‌භඤ්‌ඤාසිං, නේවතාවාහං භික්ඛවේ, සදේවකේ ලෝකේ සමාරකේ සබ්‍රහ්‌මකේ සස්‌සමණබ්‍රාහ්‌මණියා පජාය සදේවමනුස්‌සාය අනුත්‌තරං සම්‌මාසම්බෝධිං අභිසම්බුද්ධෝති පච්‌චඤ්‌ඤාසිං.
පින්වත් මහණෙනි, මේ උපාදානස්කන්ධයන් පරිවර්ත (පිළිවෙලවල්) හතරකින් යුතුව ඒ අයුරින් ම මා අවබෝධ නොකරගෙන සිටියේ යම්තාක් කලක් ද, ඒ තාක්කල් මා පින්වත් මහණෙනි, දෙවියන් සහිත වූ මරුන් සහිත වූ බඹුන් සහිත වූ ශ්‍රමණ බ්‍රාහ්මණයන් සහිත වූ ලෝකයෙහි දෙවි මිනිස් ප්‍රජාව අබියස අනුත්තර වූ සම්මා සම්බෝධිය අවබෝධ කරගත් බවට ප්‍රතිඥා දුන්නේ නෑ.
යතෝ ච ඛෝහං භික්ඛවේ, ඉමේ පඤ්‌චුපාදානක්‌ඛන්‌ධේ චතුපරිවත්තං යථාභූතං අබ්‌භඤ්‌ඤාසිං, අථාහං භික්ඛවේ, සදේවකේ ලෝකේ සමාරකේ සබ්‍රහ්‌මකේ සස්‌සමණබ්‍රාහ්‌මණියා පජාය සදේවමනුස්‌සාය අනුත්‌තරං සම්‌මාසම්බෝධිං අභිසම්බුද්ධෝති පච්‌චඤ්‌ඤාසිං.
පින්වත් මහණෙනි, මේ පංච උපාදානස්කන්ධයන් පරිවර්ත (පිළිවෙලවල්) හතරකින් යුතුව ඒ අයුරින් ම මා අවබෝධ කරගත්තේ යම් දවසක ද, එතකොට පින්වත් මහණෙනි, දෙවියන් සහිත වූ මරුන් සහිත වූ බඹුන් සහිත වූ ශ්‍රමණ බ්‍රාහ්මණයන් සහිත වූ ලෝකයෙහි දෙවි මිනිස් ප්‍රජාව අබියස අනුත්තර වූ සම්මා සම්බෝධිය අවබෝධ කරගත් බවට මා ප්‍රතිඥා දුන්නා.
කථං චතුපරිවත්තං?
ඒ කවර වූ පිළිවෙලවල් හතරක්ද;
රූපං අබ්‌භඤ්‌ඤාසිං, රූපසමුදයං අබ්‌භඤ්‌ඤාසිං, රූපනිරෝධං අබ්‌භඤ්‌ඤාසිං, රූපනිරෝධගාමිනිං පටිපදං අබ්‌භඤ්‌ඤාසිං. වේදනං අබ්‌භඤ්‌ඤාසිං ....(පෙ).... සඤ්‌ඤං අබ්‌භඤ්‌ඤාසිං ....(පෙ).... සංඛාරේ අබ්‌භඤ්‌ඤාසිං ....(පෙ).... විඤ්‌ඤාණං අබ්‌භඤ්‌ඤාසිං, විඤ්‌ඤාණසමුදයං අබ්‌භඤ්‌ඤාසිං, විඤ්‌ඤාණනිරෝධං අබ්‌භඤ්‌ඤාසිං, විඤ්‌ඤාණනිරෝධගාමිනිං පටිපදං අබ්‌භඤ්‌ඤාසිං.
රූපය අවබෝධ කරගත්තා. රූපයේ හටගැනීම ගැන අවබෝධ කරගත්තා. රූපය නිරුද්ධ වීම අවබෝධ කරගත්තා. රූපය නිරුද්ධ වීම පිණිස පවතින ප්‍රතිපදාව ගැන අවබෝධ කරගත්තා. වේදනාව අවබෝධ කරගත්තා ....(පෙ).... සඤ්ඤාව අවබෝධ කරගත්තා ....(පෙ).... සංස්කාර අවබෝධ කරගත්තා ....(පෙ).... විඤ්ඤාණය අවබෝධ කරගත්තා. විඤ්ඤාණයේ හටගැනීම ගැන අවබෝධ කරගත්තා. විඤ්ඤාණය නිරුද්ධ වීම අවබෝධ කරගත්තා. විඤ්ඤාණය නිරුද්ධවීම පිණිස පවතින ප්‍රතිපදාව ගැන අවබෝධ කරගත්තා.
කතමඤ්‌ච භික්ඛවේ, රූපං?
පින්වත් මහණෙනි, රූපය කියන්නේ මොකක්ද?
චත්තාරෝ ච මහාභූතා චතුන්‌නඤ්‌ච මහාභූතානං උපාදාය රූපං. ඉදං වුච්‌චති භික්ඛවේ, රූපං. ආහාරසමුදයා රූපසමුදයෝ. ආහාරනිරෝධා රූපනිරෝධෝ. අයමේව අරියෝ අට්ඨංගිකෝ මග්ගෝ රූපනිරෝධගාමිනී පටිපදා, සෙය්‍යථීදං. සම්‌මාදිට්‌ඨි, සම්මා සංකප්පෝ, සම්මා වාචා, සම්මා කම්මන්තෝ, සම්මා ආජීවෝ, සම්මා වායාමෝ, සම්ම සති, සම්‌මාසමාධි.
පින්වත් මහණෙනි, (පඨවි, අපෝ, තේජෝ, වයෝ යන) මහාභූත හතරත්, ඒ සතර මහා භූතයන්ගේ උපකාරයෙන් හැදෙන්නා වූ රූපත් ය. පින්වත් මහණෙනි, මෙයට තමයි රූපය කියන්නෙ. ආහාර හටගැනීමෙනුයි රූප හටගන්නේ. ආහාර නිරුද්ධ වීමෙනුයි රූප නිරුද්ධ වන්නේ. රූප නිරුද්ධ වීම පිණිස පවතින ප්‍රතිපදාව කියන්නේ ඒ මේ ආර්ය අෂ්ටාංගික මාර්ගයට ම යි. ඒ කියන්නේ; සම්මා දිට්ඨි, සම්මා සංකප්ප, සම්මා වාචා, සම්මා කම්මන්ත, සම්මා අජීව, සම්මා වායාම, සම්මා සති, සම්මා සමාධි යන මෙයයි.
යේ හි කේචි භික්ඛවේ, සමණා වා බ්‍රාහ්‌මණා වා ඒවං රූපං අභිඤ්‌ඤාය, ඒවං රූපසමුදයං අභිඤ්‌ඤාය, ඒවං රූපනිරෝධං අභිඤ්‌ඤාය, ඒවං රූපනිරෝධගාමිනිං පටිපදං අභිඤ්‌ඤාය රූපස්‌ස නිබ්‌බිදාය විරාගාය නිරෝධාය පටිපන්‌නා, තේ සුපටිපන්‌නා. යේ සුපටිපන්‌නා, තේ ඉමස්‌මිං ධම්‌මවිනයේ ගාධන්‌ති.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට රූපය අවබෝධ කරගෙන, ඔය ආකාරයට රූපයේ හටගැනීම ගැන අවබෝධ කරගෙන, ඔය ආකාරයට රූපය නිරුද්ධ වීම අවබෝධ කරගෙන, ඔය ආකාරයට රූපය නිරුද්ධ වීමේ ප්‍රතිපදාව අවබෝධ කරගෙන ඒ රූපය පිළිබඳව අවබෝධයෙන් ම කළකිරීම පිණිස, නොඇල්ම පිණිස, තණ්හාව නිරුද්ධ වීම පිණිස ප්‍රතිපදාවේ යෙදෙනවා නම් අන්න ඒ උදවිය තමයි සුපටිපන්න වෙන්නෙ. යම් කෙනෙක් සුපටිපන්න වුණොත් ඒ උදවිය තමයි මේ ධර්ම විනය තුළ පිහිටල ඉන්නේ.
යේ ච ඛෝ කේචි භික්ඛවේ, සමණා වා බ්‍රාහ්‌මණා වා ඒවං රූපං අභිඤ්‌ඤාය, ඒවං රූපසමුදයං අභිඤ්‌ඤාය, ඒවං රූපනිරෝධං අභිඤ්‌ඤාය, ඒවං රූපනිරෝධගාමිනිං පටිපදං අභිඤ්‌ඤාය, රූපස්‌ස නිබ්‌බිදා විරාගා නිරෝධා අනුපාදා විමුත්‌තා, තේ සුවිමුත්‌තා. යේ සුවිමුත්‌තා තේ කේවලිනෝ, යේ කේවලිනෝ වට්‌ටං තේසං නත්‌ථි පඤ්‌ඤාපනාය.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට රූපය අවබෝධ කරගෙන, ඔය ආකාරයට රූපයේ හටගැනීම ගැන අවබෝධ කරගෙන, ඔය ආකාරයට රූපය නිරුද්ධ වීම අවබෝධ කරගෙන, ඔය ආකාරයට රූපය නිරුද්ධ වීමේ ප්‍රතිපදාව අවබෝධ කරගෙන ඒ රූපය පිළිබඳව අවබෝධයෙන් ම කළකිරිලා, ඇල්ම දුරුකරලා, තණ්හාව නිරුද්ධ කරලා කිසිවෙකටත් නොබැඳී නිදහස් වුණා නම් අන්න ඒ උදවිය තමයි සුවිමුත්ත (මනාකොට නිදහස්) වෙන්නේ. යම් කෙනෙක් සුවිමුත්ත වුණොත් ඒ උදවිය තමයි (ධර්ම විනය තුළ) පරිපූර්ණ වෙන්නේ. යම් කෙනෙක් පරිපූර්ණ වුණොත් අන්න ඒ ක්ෂීණාශ්‍රවයන් හට පැණවීමට සසර ගමනක් නම් නෑ.
කතමා ච භික්ඛවේ, වේදනා?
පින්වත් මහණෙනි, වේදනාව කියන්නේ මොකක්ද?
ඡයිමේ භික්ඛවේ, වේදනාකායා. චක්‌ඛුසම්‌ඵස්‌සජා වේදනා, සෝතසම්‌ඵස්‌සජා වේදනා, ඝානසම්‌ඵස්‌සජා වේදනා, ජිව්‌හාසම්‌ඵස්‌සජා වේදනා, කායසම්‌ඵස්‌සජා වේදනා, මනෝසම්‌ඵස්‌සජා වේදනා. අයං වුච්‌චති භික්ඛවේ, වේදනා. ඵස්‌සසමුදයා වේදනාසමුදයෝ. ඵස්‌සනිරෝධා වේදනානිරෝධෝ. අයමේව අරියෝ අට්ඨංගිකෝ මග්ගෝ වේදනානිරෝධගාමිනී පටිපදා, සෙය්‍යථීදං. සම්‌මාදිට්‌ඨි ....(පෙ).... සම්‌මාසමාධි.
පින්වත් මහණෙනි, මේ වේදනාව හය ආකාරයකින් යුක්තයි. ඇසේ ස්පර්ශයෙන් වේදනාව හටගන්නවා. කණේ ස්පර්ශයෙන් වේදනාව හටගන්නවා. නාසයේ ස්පර්ශයෙන් වේදනාව හටගන්නවා. දිවේ ස්පර්ශයෙන් වේදනාව හටගන්නවා. කයේ ස්පර්ශයෙන් වේදනාව හටගන්නවා. මනසේ ස්පර්ශයෙන් වේදනාව හටගන්නවා. පින්වත් මහණෙනි, වේදනාව කියල කියන්නෙ මෙයටයි. ස්පර්ශයේ හටගැනීමෙනුයි විඳීම හටගන්නේ. ස්පර්ශය නිරුද්ධ වීමෙන් විඳීම නිරුද්ධ වෙනවා. වේදනාව නිරුද්ධ වීම පිණිස පවතින ප්‍රතිපදාව කියන්නේ ඒ මේ ආර්ය අෂ්ටාංගික මාර්ගයට ම යි. ඒ කියන්නෙ; සම්මා දිට්ඨි ....(පෙ).... සම්මා සමාධි යන මෙයයි.
යේ හි කේචි භික්ඛවේ, සමණා වා බ්‍රාහ්‌මණා වා ඒවං වේදනං අභිඤ්‌ඤාය, ඒවං වේදනාසමුදයං අභිඤ්‌ඤාය, ඒවං වේදනානිරෝධං අභිඤ්‌ඤාය, ඒවං වේදනානිරෝධගාමිනිං පටිපදං අභිඤ්‌ඤාය වේදනාය නිබ්‌බිදාය විරාගාය නිරෝධාය පටිපන්‌නා, තේ සුපටිපන්‌නා. යේ සුපටිපන්‌නා, තේ ඉමස්‌මිං ධම්‌මවිනයේ ගාධන්‌ති.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට වේදනාව අවබෝධ කරගෙන, ඔය ආකාරයට වේදනාවේ හටගැනීම ගැන අවබෝධ කරගෙන, ඔය ආකාරයට වේදනාව නිරුද්ධ වීම අවබෝධ කරගෙන, ඔය ආකාරයට වේදනාව නිරුද්ධ වීමේ ප්‍රතිපදාව අවබෝධ කරගෙන ඒ වේදනාව පිළිබඳව අවබෝධයෙන් ම කළකිරීම පිණිස, නොඇල්ම පිණිස, තණ්හාව නිරුද්ධ වීම පිණිස ප්‍රතිපදාවේ යෙදෙනවා නම් අන්න ඒ උදවිය තමයි සුපටිපන්න වෙන්නේ. යම් කෙනෙක් සුපටිපන්න වුණොත් ඒ උදවිය තමයි මේ ධර්ම විනය තුළ පිහිටල ඉන්නේ.
යේ ච ඛෝ කේචි භික්ඛවේ, සමණා වා බ්‍රාහ්‌මණා වා ඒවං වේදනං අභිඤ්‌ඤාය, ඒවං වේදනාසමුදයං අභිඤ්‌ඤාය, ඒවං වේදනානිරෝධං අභිඤ්‌ඤාය, ඒවං වේදනානිරෝධගාමිනිං පටිපදං අභිඤ්‌ඤාය. වේදනාය නිබ්‌බිදා විරාගා නිරෝධා අනුපාදා විමුත්‌තා, තේ සුවිමුත්‌තා. යේ සුවිමුත්‌තා තේ කේවලිනෝ, යේ කේවලිනෝ වට්‌ටං තේසං නත්‌ථි පඤ්‌ඤාපනාය.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට වේදනාව අවබෝධ කරගෙන, ඔය ආකාරයට වේදනාවේ හටගැනීම ගැන අවබෝධ කරගෙන, ඔය ආකාරයට වේදනාව නිරුද්ධ වීම අවබෝධ කරගෙන, ඔය ආකාරයට වේදනාව නිරුද්ධ වීමේ ප්‍රතිපදාව අවබෝධ කරගෙන ඒ වේදනාව පිළිබඳව අවබෝධයෙන් ම කළකිරිලා, ඇල්ම දුරුකරලා, තණ්හාව නිරුද්ධ කරලා කිසිවකටත් නොබැඳී නිදහස් වුණා නම් අන්න ඒ උදවිය තමයි සුවිමුත්ත (මනාකොට නිදහස්) වෙන්නේ. යම් කෙනෙක් සුවිමුත්ත වුණොත් ඒ උදවිය තමයි (ධර්ම විනය තුළ) පරිපූර්ණ වෙන්නේ. යම් කෙනෙක් පරිපූර්ණ වුණොත් අන්න ඒ ක්ෂීණාශ්‍රවයන් හට පැණවීමට සසර ගමනක් නම් නෑ.
කතමා ච භික්ඛවේ, සඤ්‌ඤා?
පින්වත් මහණෙනි, සඤ්ඤාව (හඳුනා ගැනීම) කියන්නෙ මොකක්ද?
ඡයිමේ භික්ඛවේ, සඤ්‌ඤාකායා. රූපසඤ්‌ඤා, සද්‌දසඤ්‌ඤා, ගන්‌ධසඤ්‌ඤා, රසසඤ්‌ඤා, ඵොට්‌ඨබ්‌බසඤ්‌ඤා, ධම්‌මසඤ්‌ඤා. අයං වුච්‌චති භික්ඛවේ, සඤ්‌ඤා. ඵස්‌සසමුදයා සඤ්‌ඤාසමුදයෝ. ඵස්‌සනිරෝධා සඤ්‌ඤානිරෝධෝ. අයමේව අරියෝ අට්ඨංගිකෝ මග්ගෝ සඤ්‌ඤානිරෝධගාමිනී පටිපදා, සෙය්‍යථීදං. සම්‌මාදිට්‌ඨි ...(පෙ).... සම්‌මාසමාධි.
පින්වත් මහණෙනි, මේ සඤ්ඤාවත් හය ආකාරයි. ඒ කියන්නේ රූප හඳුනා ගන්නවා. ශබ්ද හඳුනා ගන්නවා. ගඳ සුවඳ හඳුනා ගන්නවා. රස හඳුනා ගන්නවා. පහස හඳුනා ගන්නවා. අරමුණු හඳුනා ගන්නවා යන හයයි. පින්වත් මහණෙනි, සඤ්ඤාව කියන්නේ මෙයටයි. ස්පර්ශයේ හට ගැනීමෙනුයි සඤ්ඤාව හටගන්නේ. ස්පර්ශය නිරුද්ධ වීමෙන් සඤ්ඤාව නිරුද්ධ වෙනවා. සඤ්ඤාව නිරුද්ධ වීම පිණිස පවතින ප්‍රතිපදාව කියන්නේ ඒ මේ ආර්ය අෂ්ටාංගික මාර්ගයට ම යි. ඒ කියන්නෙ; සම්මා දිට්ඨි ....(පෙ).... සම්මා සමාධි යන මෙයයි.
යේ හි කේචි භික්ඛවේ, සමණා වා බ්‍රාහ්මණා වා ඒවං සඤ්ඤං අභිඤ්ඤාය ....(පෙ).... වට්‌ටං තේසං නත්‌ථි පඤ්‌ඤාපනාය.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට සඤ්ඤාව අවබෝධ කරගෙන ....(පෙ).... යම් කෙනෙක් පරිපූර්ණ වුණොත් අන්න ඒ ක්ෂීණාශ්‍රවයන් හට පැණවීමට සසර ගමනක් නම් නෑ.
කතමේ ච භික්ඛවේ, සංඛාරා?
පින්වත් මහණෙනි, සංස්කාර කියන්නේ මොනවාද?
ඡයිමේ භික්ඛවේ, චේතනාකායා. රූපසඤ්‌චේතනා, සද්‌දසඤ්‌චේතනා, ගන්‌ධසඤ්‌චේතනා, රසසඤ්‌චේතනා, ඵොට්‌ඨබ්‌බසඤ්‌චේතනා, ධම්‌මසඤ්‌චේතනා. ඉමේ වුච්‌චන්‌ති භික්ඛවේ, සංඛාරා. ඵස්‌සසමුදයා සංඛාරසමුදයෝ. ඵස්‌සනිරෝධා සංඛාරනිරෝධෝ. අයමේව අරියෝ අට්ඨංගිකෝ මග්ගෝ සංඛාරනිරෝධගාමිනී පටිපදා, සෙය්‍යථීදං. සම්‌මාදිට්‌ඨි ....(පෙ).... සම්‌මාසමාධි.
පින්වත් මහණෙනි, මේ චේතනාවනුත් හය ආකාරයි. ඒ කියන්නේ රූප පිළිබඳව චේතනා ඇතිවෙනවා. ශබ්ද පිළිබඳව චේතනා ඇතිවෙනවා. ගඳ සුවඳ පිළිබඳව චේතනා ඇතිවෙනවා. රස පිළිබඳව චේතනා ඇතිවෙනවා. පහස පිළිබඳව චේතනා ඇතිවෙනවා. අරමුණු පිළිබඳව චේතනා ඇතිවෙනවා යන හයයි. පින්වත් මහණෙනි, සංස්කාර කියන්නේ මෙයටයි. ස්පර්ශයේ හටගැනීමෙනුයි සංස්කාර හටගන්නේ. ස්පර්ශය නිරුද්ධ වීමෙන් සංස්කාර නිරුද්ධ වෙනවා. සංස්කාර නිරුද්ධ වීම පිණිස පවතින ප්‍රතිපදාව කියන්නේ ඒ මේ ආර්ය අෂ්ටාංගික මාර්ගයට ම යි. ඒ කියන්නෙ; සම්මා දිට්ඨි ....(පෙ).... සම්මා සමාධි යන මෙයයි.
යේ හි කේචි භික්ඛවේ, සමණා වා බ්‍රාහ්‌මණා වා ඒවං සංඛාරේ අභිඤ්‌ඤාය, ....(පෙ).... වට්‌ටං තේසං නත්‌ථි පඤ්‌ඤාපනාය.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට සංස්කාර අවබෝධ කරගෙන ....(පෙ).... යම් කෙනෙක් පරිපූර්ණ වුණොත් අන්න ඒ ක්ෂීණාශ්‍රවයන් හට පැණවීමට සසර ගමනක් නම් නෑ.
කතමඤ්‌ච භික්ඛවේ, විඤ්‌ඤාණං?
පින්වත් මහණෙනි, විඤ්ඤාණය (විශේෂයෙන් දැනගන්නවා) කියන්නේ මොකක්ද?
ඡයිමේ භික්ඛවේ, විඤ්‌ඤාණකායා. චක්‌ඛුවිඤ්‌ඤාණං, සෝතවිඤ්‌ඤාණං, ඝානවිඤ්‌ඤාණං, ජිව්‌හාවිඤ්‌ඤාණං, කායවිඤ්‌ඤාණං, මනෝවිඤ්‌ඤාණං. ඉදං වුච්‌චති භික්ඛවේ, විඤ්‌ඤාණං. නාමරූපසමුදයා විඤ්‌ඤාණසමුදයෝ. නාමරූපනිරෝධා විඤ්‌ඤාණනිරෝධෝ. අයමේව අරියෝ අට්ඨංගිකෝ මග්ගෝ විඤ්‌ඤාණනිරෝධගාමිනී පටිපදා, සෙය්‍යථීදං. සම්‌මාදිට්‌ඨි ....(පෙ).... සම්‌මාසමාධි.
පින්වත් මහණෙනි, මේ විඤ්ඤාණයත් හය ආකාරයි. ඇසෙහි පහළ වන විඤ්ඤාණය, කණෙහි විඤ්ඤාණය, නාසයෙහි පහළ වන විඤ්ඤාණය, දිවෙහි පහළ වන විඤ්ඤාණය, කයෙහි පහළ වන විඤ්ඤාණය, මනසෙහි පහළ වන විඤ්ඤාණය යන හයයි. පින්වත් මහණෙනි, විඤ්ඤාණය කියන්නෙ මෙයයි. නාමරූප හටගැනීමෙනුයි විඤ්ඤාණය හටගන්නේ. නාමරූප නිරුද්ධ වීමෙනුයි විඤ්ඤාණය නිරුද්ධ වන්නේ. විඤ්ඤාණය නිරුද්ධ වීම පිණිස පවතින ප්‍රතිපදාව කියන්නේ ඒ මේ ආර්ය අෂ්ටාංගික මාර්ගයට ම යි. ඒ කියන්නේ සම්මා දිට්ඨි ....(පෙ).... සම්මා සමාධි යන මෙයයි.
යේ හි කේචි භික්ඛවේ, සමණා වා බ්‍රාහ්‌මණා වා ඒවං විඤ්‌ඤාණං අභිඤ්‌ඤාය, ඒවං විඤ්‌ඤාණසමුදයං අභිඤ්‌ඤාය, ඒවං විඤ්‌ඤාණනිරෝධං අභිඤ්‌ඤාය, ඒවං විඤ්‌ඤාණනිරෝධගාමිනිං පටිපදං අභිඤ්‌ඤාය විඤ්‌ඤාණස්‌ස නිබ්‌බිදාය විරාගාය නිරෝධාය පටිපන්‌නා, තේ සුපටිපන්‌නා. යේ සුපටිපන්‌නා, තේ ඉමස්‌මිං ධම්‌මවිනයේ ගාධන්‌ති.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට විඤ්ඤාණය අවබෝධ කරගෙන, ඔය ආකාරයට විඤ්ඤාණයේ හටගැනීම ගැන අවබෝධ කරගෙන, ඔය ආකාරයට විඤ්ඤාණය නිරුද්ධ වීම අවබෝධ කරගෙන, ඔය ආකාරයට විඤ්ඤාණය නිරුද්ධ වීමේ ප්‍රතිපදාව අවබෝධ කරගෙන ඒ විඤ්ඤාණය පිළිබඳව අවබෝධයෙන් ම කළකිරීම පිණිස, නොඇල්ම පිණිස, තණ්හාව නිරුද්ධ වීම පිණිස ප්‍රතිපදාවේ යෙදෙනවා නම් අන්න ඒ උදවිය තමයි සුපටිපන්න වෙන්නේ. යම් කෙනෙක් සුපටිපන්න වුණොත් ඒ උදවිය තමයි මේ ධර්ම විනය තුළ පිහිටලා ඉන්නේ.
යේ ච ඛෝ කේචි භික්ඛවේ, සමණා වා බ්‍රාහ්‌මණා වා ඒවං විඤ්‌ඤාණං අභිඤ්‌ඤාය, ඒවං විඤ්‌ඤාණසමුදයං අභිඤ්‌ඤාය, ඒවං විඤ්‌ඤාණනිරෝධං අභිඤ්‌ඤාය, ඒවං විඤ්‌ඤාණනිරෝධගාමිනිං පටිපදං අභිඤ්‌ඤාය විඤ්‌ඤාණස්‌ස නිබ්‌බිදා විරාගා නිරෝධා අනුපාදා විමුත්‌තා, තේ සුවිමුත්‌තා. යේ සුවිමුත්‌තා තේ කේවලිනෝ, යේ කේවලිනෝ වට්‌ටං තේසං නත්‌ථි පඤ්‌ඤාපනායාති.
පින්වත් මහණෙනි, ශ්‍රමණවරුන් වේවා, බ්‍රාහ්මණවරුන් වේවා, යම් කෙනෙක් ඔය ආකාරයට විඤ්ඤාණය අවබෝධ කරගෙන, ඔය ආකාරයට විඤ්ඤාණයේ හටගැනීම ගැන අවබෝධ කරගෙන, ඔය ආකාරයට විඤ්ඤාණය නිරුද්ධ වීම අවබෝධ කරගෙන, ඔය ආකාරයට විඤ්ඤාණය නිරුද්ධ වීමේ ප්‍රතිපදාව අවබෝධ කරගෙන ඒ විඤ්ඤාණය පිළිබඳව අවබෝධයෙන් ම කළකිරිලා, ඇල්ම දුරුවෙලා, තණ්හාව නිරුද්ධ කරලා කිසිවෙකටත් නොබැඳී නිදහස් වුණා නම් අන්න ඒ උදවිය තමයි සුවිමුත්ත (මනාකොට නිදහස්) වෙන්නේ. යම් කෙනෙක් සුවිමුත්ත වුණොත් ඒ උදවිය තමයි (ධර්ම විනය තුළ) පරිපූර්ණ වෙන්නේ. යම් කෙනෙක් පරිපූර්ණ වුණොත් අන්න ඒ ක්ෂීණාශ්‍රවයන් හට පැණවීමට සසර ගමනක් නම් නෑ.
සාදු! සාදු!! සාදු!!!
උපාදාන පරිවත්ත සූත්‍රය නිමා විය.
