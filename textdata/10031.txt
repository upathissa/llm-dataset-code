අංගුත්තර නිකාය
පඤ්චක නිපාතෝ
5.5.3.5. පඨම කුලූපග සුත්තං
5.5.3.5. කුලුපග භික්ෂුව ගැන වදාළ පළමු දෙසුම
(සාවත්ථිනිදානං)
සැවැත් නුවර දී ය …..
පඤ්චිමේ භික්ඛවේ ආදීනවා කුලූපගේ. කතමේ පඤ්ච:
මහණෙනි, දායක පවුල් හා කුලුපග ව හැසිරෙන භික්ෂුව කෙරෙහි මේ ආදීනව පසකි. ඒ කවර පසක් ද යත්;
අනාමන්තචාරේ ආපජ්ජති, රහෝ නිසජ්ජාය ආපජ්ජති, පටිච්ඡන්නේ ආසනේ ආපජ්ජති, මාතුගාමස්ස උත්තරිං ඡප්පඤ්ච වාචාහි ධම්මං දේසෙන්තෝ ආපජ්ජති, කාමසංකප්පබහුලෝ විහරති.
සංඝයාට නොදන්වා ගමට යෑමෙහි ඇවතට පත් වෙයි. රහසේ නුසුදුසු උදවිය හා වාඩිවීමෙහි ඇවතට පත්වෙයි. ආවරණය වූ අසුනෙහි නුසුදුසු උදවිය හා වාඩිවීමෙහි ඇවතට පත්වෙයි. ස්ත්‍රියකට පස් හය වචනයකට වඩා තනි ව සිට ධර්මය දෙසීමෙහි ඇවතට පත්වෙයි. කාම සංකල්ප බහුල ව වාසය කරයි.
ඉමේ ඛෝ භික්ඛවේ පඤ්ච ආදීනවා කුලූපගේ’ති.
මහණෙනි, දායක පවුල් හා කුලුපග ව හැසිරෙන භික්ෂුව කෙරෙහි මේ ආදීනව පස යි.
සාදු! සාදු!! සාදු!!!
පඨම කුලූපග සූත්‍රය නිමා විය.
