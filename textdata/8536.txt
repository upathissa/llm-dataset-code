අංගුත්තර නිකාය
චතුක්ක නිපාතෝ
4.2.2.10. අධම්මික සුත්තං
4.2.2.10. අධාර්මික පාලනය ගැන වදාළ දෙසුම
යස්මිං භික්ඛවේ සමයේ රාජානෝ අධම්මිකා හොන්ති, රාජයුත්තාපි තස්මිං සමයේ අධම්මිකා හොන්ති. රාජයුත්තේසු අධම්මිකේසු බ්‍රාහ්මණගහපතිකාපි තස්මිං සමයේ අධම්මිකා හොන්ති. බ්‍රාහ්මණගහපතිකේසු අධම්මිකේසු නේගමජානපදාපි තස්මිං සමයේ අධම්මිකා හොන්ති. නේගමජානපදේසු අධම්මිකේසු විසමං චන්දිමසුරියා පරිවත්තන්ති. විසමං චන්දිමසුරියේසු පරිවත්තන්තේසු විසමං නක්ඛත්තානි තාරකරූපානි පරිවත්තන්ති. විසමං නක්ඛත්තේසු තාරකරූපේසු පරිවත්තන්තේසු විසමං රත්තින්දිවා පරිවත්තන්ති. විසමං රත්තින්දිවේසු පරිවත්තන්තේසු විසමං මාසද්ධමාසා පරිවත්තන්ති. විසමං මාසද්ධමාසේසු පරිවත්තන්තේසු විසමං උතුසංවච්ඡරා පරිවත්තන්ති. විසමං උතුසංවච්ඡරේසු පරිවත්තන්තේසු විසමං වාතා වායන්ති විසමා අපඤ්ජසා. විසමං වාතේසු වායන්තේසු විසමේසු අපඤ්ජසේසු දේවතා පරිකුපිතා භවන්ති. දේවතාසු පරිකුපිතාසු දේවෝ න සම්මාධාරං අනුප්පවෙච්ඡති. දේවේ න සම්මා ධාරං අනුප්පවෙච්ඡන්තේ විසමපාකීනි සස්සානි භවන්ති. විසමපාකීනි භික්ඛවේ සස්සානි මනුස්සා පරිභුඤ්ජන්තා අප්පායුකා ච හොන්ති දුබ්බණ්ණා ච බව්හාබාධා ච.
මහණෙනි, යම් කලෙක රජවරු අධාර්මික වෙත් ද, එසමයෙහි රජුට අනුව කටයුතු කරන්නෝ ද අධාර්මික වෙති. රජුට අනුව කටයුතු කරන්නන් අධාර්මික වූ කල්හී බ්‍රාහ්මණ ගෘහපතිවරු ද අධාර්මික වෙති. බ්‍රාහ්මණ ගෘහපතිවරුන් අධාර්මික වූ කල්හි නිගම ජනපදවාසීහු ද අධාර්මික වෙති. නිගම ජනපදවාසීන් අධාර්මික වූ කල්හී හිරු සඳු දෙදෙන ද විෂමාකාරයෙන් පායයි. හිරු සඳු දෙදෙන විෂම ආකාරයෙන් පායන කල්හී නැකත් තරු ආදිය ද විෂමාකාරයෙන් පායයි. නැකත් තරු ආදිය ද විෂමාකාරයෙන් පායන කල්හී දිවා රාත්‍රී කාලය ද විෂමාකාරයෙන් ගෙවෙයි. දිවා රාත්‍රී විෂාමාකාරයෙන් පවතින විට මාසය, අඩමස ආදිය විෂමාකාරයෙන් ගෙවෙයි. මාසය, අඩමස ආදිය විෂමාකාරයෙන් පවතින විට වසරෙහි ඍතු භේදය ද විෂමාකාරයකට පත්වෙයි. විෂම වූ ඍතු භේදයක් වසර පුරා ඇති කල්හී විෂම අයුරින් සුළං හමයි. නොමගින් සුළං හමයි. විෂම අයුරින් සුළං හමන කල්හී, නොමගට සුළං හමන කල්හී දෙවියෝ කිපෙති. දෙවියන් කෝප වුණු කල්හී නිසි අයුරින් වැසි දහර නොවසියි. නිසි අයුරින් වැසි දහරාවන් නොවසින කල්හී ගොයම් විෂම අයුරින් පැසෙයි. මහණෙනි, විෂම අයුරින් පැසුණු ගොයමින් ලද ආහාර අනුභව කරන මිනිස්සු අල්ප ආයුෂයෙන් යුතු වෙති. දුර්වර්ණ වෙති. දුර්වල වෙති. බොහෝ රෝගාබාධ සහිත වෙති.
යස්මිං භික්ඛවේ සමයේ රාජානෝ ධම්මිකා හොන්ති, රාජයුත්තාපි තස්මිං සමයේ ධම්මිකා හොන්ති. රාජායුත්තේසු ධම්මිකේසු බ්‍රාහ්මණගහපතිකාපි තස්මිං සමයේ ධම්මිකා හොන්ති. බ්‍රාහ්මණගහපතිකේසු ධම්මිකේසු නේගමජානපදාපි තස්මිං සමයේ ධම්මිකා හොන්ති. නේගමජානපදේසු ධම්මිකේසු සමං චන්දිමසුරියා පරිවත්තන්ති. සමං චන්දිමසුරියේසු පරිවත්තන්තේසු සමං නක්ඛත්තානි තාරකරූපානි පරිවත්තන්ති. සමං නක්ඛත්තේසු තාරකරූපේසු පරිවත්තන්තේසු සමං රත්තින්දිවා පරිවත්තන්ති. සමං රත්තින්දිවේසු පරිවත්තන්තේසු සමං මාසද්ධමාසා පරිවත්තන්ති. සමං මාසද්ධමාසේසු පරිවත්තන්තේසු සමං උතුසංවච්ඡරා පරිවත්තන්ති. සමං උතුසංවච්ඡරේසු පරිවත්තන්තේසු සමං වාතා වායන්ති. සමා පඤ්ජසා. සමං2 වාතේසු වායන්තේසු සමේසු පඤ්ජසේසු දේවතා අපරිකුපිතා භවන්ති. දේවතාසු අපරිකුපිතාසු දේවෝ සම්මා ධාරං අනුප්පවෙච්ඡති. දේවේ සම්මා ධාරං අනුප්පවෙච්ඡන්තේ සමපාකීනි සස්සානි භවන්ති. සමපාකීනි භික්ඛවේ සස්සානි මනුස්සා පරිභුඤ්ජන්තා දීඝායුකා ච හොන්ති වණ්ණවන්තෝ ච බලවන්තෝ ච අප්පාබාධා චා’ති.
මහණෙනි, යම් කලෙක රජවරු ධාර්මික වෙත් ද, එසමයෙහි රජුට අනුව කටයුතු කරන්නෝ ද ධාර්මික වෙති. රජුට අනුව කටයුතු කරන්නන් ධාර්මික වූ කල්හී බ්‍රාහ්මණ ගෘහපතිවරු ද ධාර්මික වෙති. බ්‍රාහ්මණ ගෘහපතිවරුන් ධාර්මික වූ කල්හි නිගම ජනපදවාසීහු ද ධාර්මික වෙති. නිගම ජනපදවාසීන් ධාර්මික වූ කල්හී හිරු සඳු දෙදෙන ද යහපත් ආකාරයෙන් පායයි. හිරු සඳු දෙදෙන යහපත් ආකාරයෙන් පායන කල්හී නැකත් තරු ආදිය ද යහපත් ආකාරයෙන් පායයි. නැකත් තරු ආදිය ද යහපත් ආකාරයෙන් පායන කල්හී දිවා රාත්‍රී කාලය ද යහපත් ආකාරයෙන් ගෙවෙයි. දිවා රාත්‍රී යහපත් ආකාරයෙන් පවතින විට මාසය, අඩමස ආදිය යහපත් ආකාරයෙන් ගෙවෙයි. මාසය, අඩමස ආදිය යහපත් ආකාරයෙන් පවතින විට වසරෙහි ඍතු භේදය ද යහපත් ආකාරයකට පත්වෙයි. යහපත් වූ ඍතු භේදයක් වසර පුරා ඇති කල්හී යහපත් අයුරින් සුළං හමයි. නිසි මගින් සුළං හමයි. යහපත් අයුරින් සුළං හමන කල්හී යහපත් අයුරින් නිසි මගට සුළං හමන කල්හී දෙවියෝ නොකිපෙති. දෙවියන් කෝප නොවුණු කල්හී නිසි අයුරින් වැසි දහර වසියි. නිසි අයුරින් වැසි දහරාවන් වසින කල්හී ගොයම් යහපත් අයුරින් පැසෙයි. මහණෙනි, යහපත් අයුරින් පැසුණු ගොයමින් ලද ආහාර අනුභව කරන මිනිස්සු දීර්ඝ ආයුෂයෙන් යුතු වෙති. වර්ණවත් වෙති. බලවත් වෙති. අල්ප රෝගාබාධ සහිත වෙති.
(ගාථා)
ගුන්නං චේ තරමානානං ජිම්හං ගච්ඡති පුංගවෝ,
සබ්බා තා ජිම්හං ගච්ඡන්ති නෙත්තේ ජිම්හං ගතේ සති
1. ඒකාන්තයෙන් ම එතෙරවන්නා වූ ගොනුන් අතුරින් ප්‍රධාන ගවයා වක්‍ර ව යයි නම්, ඒ ප්‍රධාන ගවයා වක්‍ර ව ගිය කල්හී සියළු ගවයෝ වක්‍ර ව යති.
ඒවමේව මනුස්සේසු යෝ හෝති සෙට්ඨසම්මතෝ,
සෝ චේ අධම්මං චරති පගේව ඉතරා පජා,
සබ්බං රට්ඨං දුඛං සේති රාජා චේ හෝතධම්මිකෝ
2. එපරිද්දෙන් ම මිනිසුන් අතුරින් යමෙක් ශ්‍රේෂ්ඨ යැයි සම්මත වෙයි ද, ඉදින් ඒ තැනැත්තා අධර්මයෙහි හැසිරෙයි ද, අවශේෂ ප්‍රජාව ගැන කතා කරන්නට දෙයක් නැත. රජු අධාර්මික වූ කල්හී මුළු රට ම දුකට පත්වෙයි.
ගුන්නං චේ තරමානානං උජුං ගච්ඡති පුංගවෝ,
සබ්බා තා උජු ගච්ඡන්ති නෙත්තේ උජුගතේ සති
3. ඒකාන්තයෙන් ම එතෙරවන්නා වූ ගොනුන් අතුරින් ප්‍රධාන ගවයා ඍජු ව යයි නම්, ඒ ප්‍රධාන ගවයා ඍජු ව ගිය කල්හී සියළු ගවයෝ ඍජු ව යති.
ඒවමේව මනුස්සේසු යෝ හෝති සෙට්ඨසම්මතෝ,
සෝ චේව ධම්මං චරති පගේව ඉතරා පජා,
සබ්බං රට්ඨං සුඛං සේති, රාජා චේ හෝති ධම්මිකෝති
4. එපරිද්දෙන් ම මිනිසුන් අතුරින් යමෙක් ශ්‍රේෂ්ඨ යැයි සම්මත වෙයි ද, ඉදින් ඒ තැනැත්තා ධර්මයෙහි හැසිරෙයි ද, අවශේෂ ප්‍රජාව ගැන කතා කරන්නට දෙයක් නැත. රජු ධාර්මික වූ කල්හී මුළු රට ම සැපයට පත්වෙයි.
සාදු! සාදු!! සාදු!!!
අධම්මික සූත්‍රය නිමා විය.
පත්තකම්මවග්ගෝ දුතියෝ.
දෙවෙනි පත්තකම්ම වර්ගය අවසන් විය.
තස්සුද්දානං :
එහි පිළිවෙල උද්දානයයි :
පත්තකම්මං අනණකෝ සබ්‍රහ්ම නිරයා රූපේන පඤ්චමං,
සරාග අහිනා දේවදත්තෝ පධානං අධම්මිකේන චා’ති
පත්තකම්ම සූත්‍රය, අනණ සූත්‍රය, සබ්‍රහ්ම සූත්‍රය, නිරය සූත්‍රය, රූප සූත්‍රය, සරාග සූත්‍රය, අහි සූත්‍රය, දේවදත්ත සූත්‍රය, පධාන සූත්‍රය සහ අධම්ම සූත්‍රය වශයෙන් මෙහි සූත්‍රයෝ දශයකි.
