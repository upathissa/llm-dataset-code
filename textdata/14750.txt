ඛුද්දක නිකාය
ථේරී ගාථා
3.5. උබ්බරී ථේරීගාථා
3.5. උබ්බරී තෙරණියගේ ගාථා
51.අම්ම ජීවතීති වනම්හි කන්දසි අත්තානං අධිගච්ඡ උබ්බිරී
චූළාසීතිසහස්සානි සබ්බා ජීව සනාමිකා
ඒතම්හාළානේ දඩ්ඪා තාසං කමනුසෝචසි
51. උබ්බිරී, දැන් ඔයා හඬ හඬා ඉන්නවා මේ වනයට ඇවිදින් ‘මගේ දුවේ, ජීවා’ කිය කියා. ඔයා දන්නවද අසූහාර දාහක් ජනතාව මේ සොහොනේ පුච්චල තියෙනවා. ඒ ඔක්කොටම තිබුණේ ‘ජීවා’ කියන නම තමයි. ඉතින් ඔයා හඬන්නේ ඒ ගොල්ලන්ගෙන් කවුරු ගැනද?
52.අබ්බහී වත මේ සල්ලං දුද්දසං හදයනිස්සිතං
යං මේ සෝකපරේතාය ධීතුසෝකං ව්‍යපානුදී
52. එතකොටම මගේ හදවතේ වේදනා ගෙනත් දීපු කාටවත් නොපෙනෙන දරු දුක නම් වූ යම් ශෝක හුලක් තිබුණද ඒ ශෝක හුළ ඉවත් කරගත්තා.
53.සාජ්ජ අබ්බූළ්හසල්ලාහං නිච්ඡාතා පරිනිබ්බුතා
බුද්ධං ධම්මඤ්ච සංඝඤ්ච උපේමි සරණං මුනින්ති
53. අද මං ඉන්නෙ ඒ ශෝක හුල උදුරල දාලා, තෘෂ්ණාව නැතිකරල දාලා නිවිල ගිහින්. බුදු සමිඳුන් වත්, සද්ධර්මයත් ආර්ය සඟරුවනත් මං සරණ කරගත්තා.
ඉත්ථං සුදං උබ්බිරී ථේරී ගාථායෝ අභාසිත්ථා’ති.
මේ වනාහී උබ්බිරී නම් රහත් තෙරණිය වදාළ ගාථාවන්ය.
