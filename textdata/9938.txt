අංගුත්තර නිකාය
පඤ්චක නිපාතෝ
5.4.5.4. කාරණපාලී සුත්තං
5.4.5.4. කාරණපාලී බ්‍රාහ්මණයාට පැවසූ දෙසුම
ඒකං සමයං භගවා වේසාලියං විහරති, මහාවනේ කූටාගාරසාලායං. තේන ඛෝ පන සමයේන. කාරණපාලී බ්‍රාහ්මණෝ ලිච්ඡවීනං කම්මන්තං කාරේති.
අද්දසා ඛෝ කාරණපාලී බ්‍රාහ්මණෝ පිංගියානිං බ්‍රාහ්මණං දූරතෝව ආගච්ඡන්තං. දිස්වාන පිංගියානිං බ්‍රාහ්මණං ඒතදවෝච:
එක් සමයක භාග්‍යවතුන් වහන්සේ විශාලා මහනුවර මහා වනයෙහි කූටාගාර ශාලාවෙහි වැඩවෙසෙන සේක. එසමයෙහි කාරණපාලී බ්‍රාහ්මණයා ලිච්ඡවීන්ගේ කර්මාන්ත කටයුතු කරවයි. එකල්හී කාරණපාලී බ්‍රාහ්මණයා දුරින් ම පැමිණෙන පිංගියානි බ්‍රාහ්මණයා දුටුවේ ය. දැක පිංගියානි බ්‍රාහ්මණයා ගෙන් මෙය ඇසුවේ ය.
හන්ද කුතෝ නු භවං පිංගියානී ආගච්ඡති දිවාදිවස්සාති.
“භවත් පිංගියානි, කොහි සිට නම් මේ මධ්‍යාහ්නයෙහි එන්නෙහි ද?”
ඉතෝහං භෝ ආගච්ඡාමි, සමණස්ස ගෝතමස්ස සන්තිකාති.
“භවත, මම ශ්‍රමණ ගෞතමයන් වහන්සේ ළඟ සිට එන්නෙමි.”
තං කිං මඤ්ඤති භවං පිංගියානී සමණස්ස ගෝතමස්ස පඤ්ඤාවෙය්‍යත්තියං, පණ්ඩිතෝ මඤ්ඤේති?
“භවත් පිංගියානි, ඒ ශ්‍රමණ ගෞතමයන් වහන්සේගේ ප්‍රඥාවෙහි ව්‍යක්ත භාවය ගැන කුමක් සිතන්නෙහි ද? හේ නුවණැත්තෙකැයි සිතන්නෙහි ද?”
කෝ චා හං භෝ, කෝ ච සමණස්ස ගෝතමස්ස පඤ්ඤාවෙය්‍යත්තියං ජානිස්සාමි. සෝපි නූනස්ස තාදිසෝව යෝ සමණස්ස ගෝතමස්ස පඤ්ඤාවෙය්‍යත්තියං ජානෙය්‍යාති.
“භවත, මම් කවුද? ශ්‍රමණ ගෞතමයන් වහන්සේගේ ප්‍රඥාවෙහි ව්‍යක්ත බව කෙසේ නම් දැනගන්නෙම් ද? යමෙක් ශ්‍රමණ ගෞතමයන් වහන්සේගේ ප්‍රඥාවේ ව්‍යක්ත භාවය ගැන දැනගන්නේ නම් ඒකාන්තයෙන් ම හේ එබඳු ම වූ කෙනෙකු විය යුතුයි.”
උළාරාය ඛලු‍ භවං පිංගියානී සමණං ගෝතමං පසංසාය පසංසතීති.
“භවත් පිංගියානි, ශ්‍රමණ ගෞතමයන් වහන්සේට උදාර වූ ප්‍රශංසාවෙන් ප්‍රශංසා කරනවා නොවැ.”
කෝ චාහං භෝ, කෝ ච සමණං ගෝතමං පසංසිස්සාමි, පසත්ථ පසත්ථෝව සෝ භවං ගෝතමෝ සෙට්ඨෝ දේවමනුස්සානන්ති.
“භවත, මම් කවුද? ශ්‍රමණ ගෞතමයන් වහන්සේට කෙසේ ප්‍රශංසා කරන්නෙම් ද? දෙව් මිනිසුන් හට ශ්‍රේෂ්ඨ වූ ඒ භවත් ගෞතමයන් වහන්සේ ප්‍රශංසා ලබන ගුණයන්ගෙන් ම ප්‍රශංසාර්හ වන සේක.”
කිං පන භවං පිංගියානී අත්ථවසං සම්පස්සමානෝ සමණේ ගෝතමේ ඒවං අභිප්පසන්නෝ?ති.
“භවත් පිංගියානි, ශ්‍රමණ ගෞතමයන් වහන්සේ තුළ කවර කරුණක් දකිමින් ද මෙතරම් ම මහා ප්‍රසාදයකින් යුක්ත ව සිටින්නේ?”
සෙය්‍යථාපි භෝ පුරිසෝ අග්ගරසපරිතිත්තෝ න අඤ්ඤේසං හීනානං රසානං පිහේති, ඒවමේව ඛෝ භෝ, යතෝ යතෝ තස්ස භෝතෝ ගෝතමස්ස ධම්මං සුණාති: යදි සුත්තසෝ යදි ගෙය්‍යසෝ යදි වෙය්‍යාකරණසෝ යදි අබ්භූතධම්මසෝ, තතෝ තතෝ න අඤ්ඤේසං පුථුසමණ බ්‍රාහ්මණප්පවාදානං පිහේති. (1)
“භවත, එය මෙබඳු දෙයකි. අග්‍ර වූ රස ඇති දෙයක් අනුභව කොට තෘප්තියට පැමිණි පුරුෂයෙක් අන්‍ය වූ හීන රස ඇති දෙයට කැමති නොවන්නේ යම් සේ ද, එසෙයින් ම භවත, භවත් ගෞතමයන් වහන්සේගේ ධර්මය යම් යම් කරුණකින් අසයි නම්, එනම් සූත්‍රයෙන් වන්නට පුළුවනි, ගාථා සහිත සූත්‍රයෙන් වන්නට පුළුවනි, ගාථා රහිත සූත්‍රයෙන් වන්නට පුළුවනි, අද්භූත ධර්මයෙන් වන්නට පුළුවනි, ඒ ඒ කරුණෙන් අන්‍ය වූ බොහෝ ශ්‍රමණ බ්‍රාහ්මණයින්ගේ කථාවන් අසන්නට කැමැත්තක් නැත්තේ ම ය.
සෙය්‍යථාපි භෝ පුරිසෝ ජිඝච්ඡාදුබ්බල්‍යපරේතෝ මධුපිණ්ඩිකං අධිගච්ඡෙය්‍ය, සෝ යතෝ යතෝ සායේථ, ලභතේව සාධුරසං අසේචනකං, ඒවමේව ඛෝ භෝ, යතෝ යතෝ තස්ස භෝතෝ ගෝතමස්ස ධම්මං සුණාති. යදි සුත්තසෝ යදි ගෙය්‍යසෝ යදි වෙය්‍යාකරණසෝ යදි අබ්භූතධම්මසෝ, තතෝ තතෝ ලභතේව අත්තමනතං, ලභති චේතසෝ පසාදං. (2)
භවත, එය මෙබඳු දෙයකි. කුසගින්නෙන් හා දුර්වලකමින් පීඩාවට පත් පුරුෂයෙක් මී වදයක් ලැබ එහි යම් යම් තැනකින් රස විඳින්නේ, ඒ ඒ තැනින් ඉතා මියුරු වූ අතෘප්තිකර රසය ම ලබන්නේ යම් සේ ද, එසෙයින් ම භවත, භවත් ගෞතමයන් වහන්සේගේ ධර්මය යම් යම් කරුණකින් අසයි නම්, එනම් සූත්‍රයෙන් වන්නට පුළුවනි, ගාථා සහිත සූත්‍රයෙන් වන්නට පුළුවනි, ගාථා රහිත සූත්‍රයෙන් වන්නට පුළුවනි, අද්භූත ධර්මයෙන් වන්නට පුළුවනි, ඒ ඒ කරුණෙන් සිතේ සතුට ඇති වන්නේ ම ය. චිත්ත ප්‍රසාදය ලැබෙන්නේ ම ය.
සෙය්‍යථාපි භෝ පුරිසෝ චන්දනඝටිකං අධිගච්ඡෙය්‍ය හරිචන්දනස්ස වා ලෝහිතචන්දනස්ස වා, සෝ යතෝ යතෝ ඝායේථ, යදි මූලතෝ යදි මජ්ඣතෝ යදි අග්ගතෝ, අධිගච්ඡතේව සුරභිගන්ධං අසේචනකං, ඒවමේව ඛෝ භෝ, යතෝ යතෝ තස්ස භෝතෝ ගෝතමස්ස ධම්මං සුණාති: යදි සුත්තසෝ යදි ගෙය්‍යසෝ යදි වෙය්‍යාකරණසෝ යදි අබ්භූතධම්මසෝ, තතෝ තතෝ අධිගච්ඡති පාමොජ්ජං, අධිගච්ඡති සෝමනස්සං. (3)
භවත, එය මෙබඳු දෙයකි. සුදු සඳුන් වේවා, රත් සඳුන් වේවා, සඳුන් ගැටයක් ලැබ එහි මුලින් වේවා, මැදින් වේවා, අගින් වේවා පුරුෂයෙක් යම් යම් තැනකින් ආඝ්‍රාණය කරන්නේ අති මිහිරි වූ අතෘප්තිකර සුවඳක් ලබන්නේ යම් සේ ද, එසෙයින් ම භවත, භවත් ගෞතමයන් වහන්සේගේ ධර්මය යම් යම් කරුණකින් අසයි නම්, එනම් සූත්‍රයෙන් වන්නට පුළුවනි, ගාථා සහිත සූත්‍රයෙන් වන්නට පුළුවනි, ගාථා රහිත සූත්‍රයෙන් වන්නට පුළුවනි, අද්භූත ධර්මයෙන් වන්නට පුළුවනි, ඒ ඒ කරුණෙන් ප්‍රමුදිත බව ඇති වෙයි. සොම්නස ම ඇතිවෙයි.
සෙය්‍යථාපි භෝ පුරිසෝ ආබාධිකෝ දුක්ඛිතෝ බාළ්හගිලානෝ, තස්ස කුසලෝ භිසක්කෝ ඨානසෝ ආබාධං නීහරෙය්‍ය, ඒවමේව ඛෝ භෝ, යතෝ යතෝ තස්ස භෝතෝ ගෝතමස්ස ධම්මං සුණාති: යදි සුත්තසෝ යදි ගෙය්‍යසෝ යදි වෙය්‍යාකරණසෝ යදි අබ්භූතධම්මසෝ, තතෝ තතෝ සෝකපරිදේවදුක්ඛදෝමනස්සුපායාසා අබ්භත්ථං ගච්ඡන්ති. (4)
භවත, එය මෙබඳු දෙයකි. රෝගී ව දුකට පැමිණි බොහෝ සේ ගිලන් වූ පුරුෂයෙක් සිටියි. දක්ෂ වෛද්‍යවරයෙක් ඔහුගේ රෝගය සැණෙකින් සුවපත් කරන්නේ යම් සේ ද, එසෙයින් ම භවත, භවත් ගෞතමයන් වහන්සේගේ ධර්මය යම් යම් කරුණකින් අසයි නම්, එනම් සූත්‍රයෙන් වන්නට පුළුවනි, ගාථා සහිත සූත්‍රයෙන් වන්නට පුළුවනි, ගාථා රහිත සූත්‍රයෙන් වන්නට පුළුවනි, අද්භූත ධර්මයෙන් වන්නට පුළුවනි, ඒ ඒ කරුණෙන් ශෝක වැළපීම් දුක් දොම්නස් උපායාසයන් නැති වී යන්නේ ය.
සෙය්‍යථාපි භෝ පොක්ඛරණී අච්ඡෝදකා සාතෝදකා සීතෝදකා සේතකා සුපතිත්ථා රමණීයා, අථ පුරිසෝ ආගච්ඡෙය්‍ය ඝම්මාභිතත්තෝ ඝම්මපරේතෝ කිලන්තෝ තසිතෝ පිපාසිතෝ, සෝ තං පොක්ඛරණිං ඕගාහෙත්වා නහාත්වා ච පීත්වා ච සබ්බදරථකිලමථපරිළාහං පටිප්පස්සම්භෙය්‍ය. ඒවමේව ඛෝ භෝ, යතෝ යතෝ තස්ස භෝතෝ ගෝතමස්ස ධම්මං සුණාති යදි සුත්තසෝ යදි ගෙය්‍යසෝ යදි වෙය්‍යාකරණසෝ යදි අබ්භූතධම්මසෝ, තතෝ තතෝ සබ්බදරථකිලමථපරිළාහා පටිප්පස්සම්භන්තී’ති. (5)
භවත, එය මෙබඳු දෙයකි. පැහැදිලි දිය ඇති, මිහිරි දිය ඇති, සිහිල් දිය ඇති, සුදු වැලිතලා ඇති, මනා තොට ඇති රමණීය පොකුණක් වෙයි ද, එතැනට ග්‍රීෂ්මයෙන් තැවුණු, ග්‍රීෂ්මයෙන් මැඩුණු, ක්ලාන්ත වූ පීඩාවට පත් පැන් බොනු කැමති පුරුෂයෙක් එන්නේ ද, හේ ඒ පොකුණට බැස ස්නානය කොට පැන් බී සියළු ක්ලාන්තයන්, පරිදාහයන් සංසිඳුවන්නේ යම් සේ ද, එසෙයින් ම භවත, භවත් ගෞතමයන් වහන්සේගේ ධර්මය යම් යම් කරුණකින් අසයි නම්, එනම් සූත්‍රයෙන් වන්නට පුළුවනි, ගාථා සහිත සූත්‍රයෙන් වන්නට පුළුවනි, ගාථා රහිත සූත්‍රයෙන් වන්නට පුළුවනි, අද්භූත ධර්මයෙන් වන්නට පුළුවනි, ඒ ඒ කරුණෙන් සියළු කායික මානසික පීඩා ක්ලාන්තයෝ, දාහයෝ සංසිඳී යන්නාහ.”
ඒවං වුත්තේ කාරණපාලී බ්‍රාහ්මණෝ උට්ඨායාසනා ඒකංසං උත්තරාසංගං කරිත්වා දක්ඛිණජාණුමණ්ඩලං පඨවියං නිහන්ත්වා යේන භගවා තේනඤ්ජලිං පණාමෙත්වා තික්ඛත්තුං උදානං උදානේසි: “නමෝ තස්ස භගවතෝ අරහතෝ සම්මාසම්බුද්ධස්ස, නමෝ තස්ස භගවතෝ අරහතෝ සම්මාසම්බුද්ධස්ස, නමෝ තස්ස භගවතෝ අරහතෝ සම්මාසම්බුද්ධස්සා”ති.
මෙසේ පැවසූ කල්හී කාරණපාලී බ්‍රාහ්මණ තෙමේ අසුනින් නැගිට උතුරු සළුව ඒකාංශ කොට දකුණු දණ මඬල පොළොවෙහි තබා භාග්‍යවතුන් වහන්සේ වැඩසිටි දිශාවට හැරී ඇඳිලි බැඳ තුන් වරක් උදන් ඇනුවේ ය. ‘ඒ භාග්‍යවත් අරහත් සම්මා සම්බුදුරජාණන් වහන්සේට නමස්කාර වේවා! ඒ භාග්‍යවත් අරහත් සම්මා සම්බුදුරජාණන් වහන්සේට නමස්කාර වේවා! ඒ භාග්‍යවත් අරහත් සම්මා සම්බුදුරජාණන් වහන්සේට නමස්කාර වේවා!’ යි.
අභික්කන්තං භෝ පිංගියානී, අභික්කන්තං භෝ පිංගියානී. සෙය්‍යථාපි භෝ පිංගියානී, නික්කුජ්ජිතං වා උක්කුජ්ජෙය්‍ය, පටිච්ඡන්නං වා විවරෙය්‍ය, මූළ්හස්ස වා මග්ගං ආචික්ඛෙය්‍ය, අන්ධකාරේ වා තේලපජ්ජෝතං ධාරෙය්‍ය ‘චක්ඛුමන්තෝ රූපානි දක්ඛින්ති’ති, ඒවමේවං භෝතා පිංගියානිනා අනේකපරියායේන ධම්මෝ පකාසිතෝ, ඒසාහං භෝ පිංගියානී තං භවන්තං ගෝතමං සරණං ගච්ඡාමි, ධම්මං ච භික්ඛුසංඝඤ්ච. උපාසකං මං භවං පිංගියානී ධාරේතු අජ්ජතග්ගේ පාණුපේතං සරණං ගතන්ති.
භවත් පිංගියානි, ඉතා මනහර ය. භවත් පිංගියානි, ඉතා මනහර ය. භවත් පිංගියානි, යටිකුරු වූ දෙයක් උඩට හරවා තබන්නේ යම් සේ ද, වැසූ දෙයක් විවර කර පෙන්වන්නේ යම් සේ ද, මං මුළා වූවෙකුට නිවැරදි මග කියන්නේ යම් සේ ද, ඇස් ඇත්තෝ රූප දකිත්වා යි අඳුරෙහි තෙල් පහනක් දරන්නේ යම් සේ ද, එසෙයින් ම භවත් පිංගියානි විසින් නොයෙක් ක්‍රමයෙන් ධර්මය පවසන ලද්දේ ය. ඒ මම භවත් ගෞතමයන් වහන්සේ සරණ යමි. ධර්මය ද, භික්ෂු සංඝයා ද සරණ යමි. භවත් පිංගියානි, අද පටන් මා දිවි හිමියෙන් තෙරුවන් සරණ ගිය උපාසකයෙකු වශයෙන් පිළිගනු මැනැව!”
සාදු! සාදු!! සාදු!!!
කාරණපාලී සූත්‍රය නිමා විය.
