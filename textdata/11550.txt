අංගුත්තර නිකාය
දසක නිපාතෝ
10.4.2.3. සංගාරව සුත්තං
10.4.2.3. සංගාරව බ්‍රාහ්මණයාට වදාළ දෙසුම
අථ ඛෝ සංගාරවෝ බ්‍රාහ්මණෝ යේන භගවා තේනුපසංකමි, උපසංකමිත්වා භගවතා සද්ධිං සම්මෝදි ....(පෙ).... ඒකමන්තං නිසින්නෝ ඛෝ සංගාරවෝ බ්‍රාහ්මණෝ භගවන්තං ඒතදවෝච: කින්නු ඛෝ භෝ ගෝතම ඕරිමං තීරං? කිං පාරිමං තීරන්ති?
එකල්හී සංගාරව බ්‍රාහ්මණයා භාග්‍යවතුන් වහන්සේ යම් තැනක වැඩසිටි සේක් ද, එතැනට පැමිණියේ ය. පැමිණ භාග්‍යවතුන් වහන්සේ සමඟ සතුටු විය. සතුටු විය යුතු පිළිසඳර කථාව නිමවා එකත්පස්ව හිඳගත්තේ ය. එකත්පස්ව හුන් සංගාරව බ්‍රාහ්මණයා භාග්‍යවතුන් වහන්සේට මෙය පැවසුවේ ය.
“භවත් ගෞතමයෙනි, මෙතෙර යනු කුමක්ද? එතෙර යනු කුමක්ද?”
පාණාතිපාතෝ ඛෝ බ්‍රාහ්මණ ඕරිමං තීරං, පාණාතිපාතා වේරමණී පාරිමං තීරං. අදින්නාදානං ඛෝ බ්‍රාහ්මණ ඕරිමං තීරං, අදින්නාදානා වේරමණී පාරිමං තීරං. කාමේසු මිච්ඡාචාරෝ ඛෝ බ්‍රාහ්මණ ඕරිමං තීරං, කාමේසු මිච්ඡාචාරා වේරමණී පාරිමං තීරං. මුසාවාදෝ ඕරිමං තීරං, මුසාවාදා වේරමණී පාරිමං තීරං. පිසුනාවාචා ඕරිමං තීරං පිසුනාය වාචාය වේරමණී පාරිමං තීරං. ඵරුසා වාචා ඕරිමං තීරං, ඵරුසාය වාචාය වේරමණී පාරිමං තීරං. සම්ඵප්පලාපෝ ඕරිමං තීරං, සම්ඵප්පලාපා වේරමණී පාරිමං තීරං. අභිජ්ඣා ඕරිමං තීරං. අනභිජ්ඣා පාරිමං තීරං. ව්‍යාපාදෝ ඕරිමං තීරං, අව්‍යාපාදෝ පාරිමං තීරං. මිච්ඡාදිට්ඨි ඕරිමං තීරං, සම්මාදිට්ඨි පාරිමං තීරං, ඉදං ඛෝ බ්‍රාහ්මණ ඕරිමං තීරං, ඉදං පාරිමං තීරන්ති.
“බ්‍රාහ්මණය, මෙතෙර යනු ප්‍රාණඝාතය යි. එතෙර යනු ප්‍රාණඝාතයෙන් වැළකීම යි. මෙතෙර යනු සොරකම යි. එතෙර යනු සොරකමින් වැළකීම යි. මෙතෙර යනු වැරදි කාම සේවනය යි. එතෙර යනු වැරදි කාම සේවනයෙන් වැළකීම යි. මෙතෙර යනු බොරු කීම යි. එතෙර යනු බොරු කීමෙන් වැළකීම යි. මෙතෙර යනු කේළාම් කීම යි. එතෙර යනු කේළාම් කීමෙන් වැළකීම යි. මෙතෙර යනු දරුණු වචන භාවිතය යි. එතෙර යනු දරුණු වචන භාවිතයෙන් වැළකීම යි. මෙතෙර යනු නිසරු දේ පැවසීම යි. එතෙර යනු නිසරු දේ පැවසීමෙන් වැළකීම යි. මෙතෙර යනු අන් සතු දෙයට ආසා කිරීම යි. එතෙර යනු අන් සතු දෙයට ආසා නොකිරීම යි. මෙතෙර යනු ද්වේෂය යි. එතෙර යනු ද්වේෂ රහිත බව යි. මෙතෙර යනු වැරදි දෘෂ්ටිය යි. එතෙර යනු නිවැරදි දෘෂ්ටිය යි. බ්‍රාහ්මණය, මෙය වනාහී මෙතෙර ය. මෙය එතෙර ය.
(ගාථා)
1. අප්පකා තේ මනුස්සේසු යේ ජනා පාරගාමිනෝ,
අථායං ඉතරා පජා තීරමේවානු ධාවතී
1. මිනිසුන් අතුරින් යම් කෙනෙක් එතෙර වූ නිවනට යන්නෝ වෙත් ද, ඔවුහු ස්වල්පයහ. එනමුදු මේ අවශේෂ මහා ජනයා සසර නම් වූ මෙතෙර ම ඔබ මොබ දිව යති.
2. යේ ච ඛෝ සම්මදක්ඛාතේ ධම්මේ ධම්මානුවත්තිනෝ,
තේ ජනා පාරමෙස්සන්ති මච්චුධෙය්‍යං සුදුත්තරං
2. යම් කෙනෙක් මැනැවින් වදාරණ ලද ධර්මය කෙරෙහි ධර්මානුකූලව හැසිරෙත් ද, ඒ ජනයෝ එතෙර නම් වූ නිවනට යති. මාරයාගේ බලප්‍රදේශය තරණය කොට එතෙර වීම ලෙහෙසි නැත.
3. කණ්හං ධම්මං විප්පහාය සුක්කං භාවේථ පණ්ඩිතෝ
ඕකා අනෝකං ආගම්ම විවේකේ යත්ථ දූරමං
3. නුවණැත්තා පාපී අකුසල් දහම් අත්හැර කුසල් දහම් දියුණු කළ යුත්තේ ය. ගිහි ගෙයින් නික්මී ගොස් නිකෙලෙස් බඹසරට පැමිණ යම් කාය චිත්ත විවේකයක් ඇද්ද ඒ කෙරෙහි වෙහෙසී සිත් ඇලවිය යුත්තේ ය.
4. තත්‍රාභිරතිමිච්ඡෙය්‍ය හිත්වා කාමේ අකිඤ්චනෝ
පරියෝදපෙය්‍ය අත්තානං චිත්තක්ලේසේහි පණ්ඩිතෝ
4. පංච කාමයන් අත්හැර පලිබෝධ රහිත ව සිටිමින් නුවණැත්තා නිවන කෙරෙහි ඇල්ම කැමති විය යුත්තේ ය. කෙලෙසුන්ගෙන් තම සිත පිරිසිදු කළ යුත්තේ ය.
5. යේසං සම්බෝධි අංගේසු සම්මා චිත්තං සුභාවිතං
ආදානපටිනිස්සග්ගේ අනුපාදාය යේ රතා
ඛීණාසවා ජුතීමන්තෝ තේ ලෝකේ පරිනිබ්බුතා ති
5. යමෙකුගේ සිත සම්බෝධි අංගයන් තුළ මැනැවින් දියුණුවට පත්වෙයි ද, උපාදානයන් දුරු කොට, උපාදාන රහිත වූ යම් නිවනක් ඇද්ද, එහි ඇලී සිටින නුවණින් බබලන යම් රහත්හු වෙත් ද, ඔවුහු ලෝකයෙහි පිරිනිවීමට පත්වූවාහු වෙති.
සාදු! සාදු!! සාදු!!!
සංගාරව සුත්තං තතියං.
සංගාරව සූත්‍රය නිමා විය.
