සංයුත්ත නිකාය
නිදාන වග්ගෝ
1.6.2. උපාදාන සුත්තං
1.6.2. බැඳීයාම ගැන වදාළ දෙසුම
සාවත්‌ථියං....
සැවැත් නුවරදී ................
උපාදානීයේසු භික්ඛවේ ධම්මේසු අස්‌සාදානුපස්‌සිනෝ විහරතෝ තණ්‌හා පවඩ්‌ඪති. තණ්‌හාපච්‌චයා උපාදානං. උපාදානපච්‌චයා භවෝ. භවපච්‌චයා ජාති. ජාතිපච්‌චයා ජරාමරණං සෝකපරිදේවදුක්‌ඛදෝමනස්‌සුපායාසා සම්‌භවන්‌ති. ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස සමුදයෝ හෝති.
පින්වත් මහණෙනි, බැඳීයාම ඇතිවෙන දේවල් ගැන ආශ්වාදය අනුව බල බලා සිටින කෙනෙකුට තණ්හාවයි වැඩෙන්නේ. තණ්හාව හේතු කොට ගෙන බැඳීයාම ඇතිවෙනවා. බැඳීයාම හේතු කොටගෙන භවය ඇතිවෙනවා. භවය හේතු කොටගෙන ඉපදෙනවා. ඉපදීම හේතු කොට ගෙන ජරාමරණ, සෝක, වැළපීම්, කායික දුක්, මානසික දුක්, සුසුම් හෙළීම් ඇතිවෙනවා. ඔය ආකාරයට මේ මුළු මහත් දුක් රැසම හටගන්නවා.
සෙය්‍යථාපි භික්ඛවේ දසන්‌නං වා කට්‌ඨවාහානං වීසාය වා කට්‌ඨවාහානං තිංසාය වා කට්‌ඨවාහානං චත්‌තාරීසාය වා කට්‌ඨවාහානං මහාඅග්‌ගික්‌ඛන්‌ධෝ ජලෙය්‍ය, තත්‍ර පුරිසෝ කාලේන කාලං සුක්‌ඛානි චේව තිණානි පක්‌ඛිපෙය්‍ය, සුක්‌ඛානි ච ගෝමයානි පක්‌ඛිපෙය්‍ය, සුක්‌ඛානි ච කට්‌ඨානි පක්‌ඛිපෙය්‍ය. ඒවඤ්‌හි සෝ භික්ඛවේ මහාඅග්‌ගික්‌ඛන්‌ධෝ තදාහාරෝ තදුපාදානෝ චිරං දීඝමද්‌ධානං ජලෙය්‍ය. ඒවමේව ඛෝ භික්ඛවේ උපාදානීයේසු ධම්මේසු අස්‌සාදානුපස්‌සිනෝ විහරතෝ තණ්‌හා පවඩ්‌ඪති. තණ්‌හාපච්‌චයා උපාදානං ....(පෙ).... ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස සමුදයෝ හෝති.
පින්වත් මහණෙනි, ඒක මේ වගේ දෙයක්. දර පුරවපු ගැල් දහයක හරි, විස්සක හරි, තිහක හරි, හතළිහක හරි මහා ගිනි ජාලාවක් ඇවිලෙමින් තියෙනවා කියල හිතන්න. ඉතින් මිනිහෙක් ඇවිදින් කලින් කලට වේලිච්ච තණකොළත් ඒ ගින්නට දානවා නම්, වේලිච්ච ගොමත් දානවා නම්, වේලිච්ච දරත් දානවා නම් පින්වත් මහණෙනි, ඔය විදිහට ඒ මහා ගිනි ජාලාව ඒ ආහාරයෙන්, ඒ උපාදානයෙන් බොහෝ කලක් ඇවිලි ඇවිලී තියෙනවා.පින්වත් මහණෙනි, ඔය විදිහමයි. බැඳීයාම ඇතිවෙන දේවල් ගැන ආශ්වාදය අනුව බල බලා සිටින කෙනෙකුට තණ්හාවයි වැඩෙන්නේ. තණ්හාව හේතු කොට ගෙන බැඳීයාම ඇතිවෙනවා. බැඳීයාම හේතු කොටගෙන භවය ඇතිවෙනවා. භවය හේතු කොටගෙන ඉපදෙනවා. ඉපදීම හේතු කොට ගෙන ජරාමරණ, සෝක, වැළපීම්, කායික දුක්, මානසික දුක්, සුසුම් හෙළීම් ඇතිවෙනවා. ඔය ආකාරයට මේ මුළු මහත් දුක් රැසම හටගන්නවා.
උපාදානීයේසු භික්ඛවේ ධම්මේසු ආදීනවානුපස්‌සිනෝ විහරතෝ තණ්‌හා නිරුජ්‌ඣති. තණ්‌හානිරෝධා උපාදානනිරෝධෝ. උපාදානනිරෝධා භවනිරෝධෝ ....(පෙ).... ජරාමරණං සෝකපරිදේවදුක්‌ඛදෝමනස්‌සුපායාසා නිරුජ්‌ඣන්‌ති. ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස නිරෝධෝ හෝති.
පින්වත් මහණෙනි, බැඳීයාම ඇතිවෙන දේවල් ගැන ආදීනව අනුව බල බලා සිටින කෙනෙකුට තණ්හාවයි නිරුද්ධ වෙන්නේ. තණ්හාව නිරුද්ධ වීමෙන් බැඳීයාම නිරුද්ධ වෙනවා. බැඳීයාම නිරුද්ධ වීමෙන් භවය නිරුද්ධ වෙනවා. භවය නිරුද්ධ වීමෙන් ඉපදීම නිරුද්ධ වෙනවා. ඉපදීම නිරුද්ධ වීමෙන් ජරාමරණ, සෝක, වැළපීම්, කායික දුක්, මානසික දුක්, සුසුම් හෙළීම් නිරුද්ධ වෙනවා. ඔය ආකාරයට මේ මුළු මහත් දුක් රැසම නිරුද්ධ වෙනවා.
සෙය්‍යථාපි භික්ඛවේ දසන්‌නං වා කට්‌ඨවාහානං වීසාය වා කට්‌ඨවාහානං තිංසාය වා කට්‌ඨවාහානං චත්‌තාරීසාය වා කට්‌ඨවාහානං මහාඅග්‌ගික්‌ඛන්‌ධෝ ජලෙය්‍ය, තත්‍ර පුරිසෝ න කාලේන කාලං සුක්‌ඛානි චේව තිණානි පක්‌ඛිපෙය්‍ය, න සුක්‌ඛානි ච ගෝමයානි පක්‌ඛිපෙය්‍ය, න සුක්‌ඛානි ච කට්‌ඨානි පක්‌ඛිපෙය්‍ය. ඒවං හි සෝ භික්ඛවේ මහාඅග්‌ගික්‌ඛන්‌ධෝ පුරිමස්‌ස ච උපාදානස්‌ස පරියාදානා අඤ්‌ඤස්‌ස ච අනුපහාරා අනාහාරෝ නිබ්‌බායෙය්‍ය. ඒවමේව ඛෝ භික්ඛවේ උපාදානීයේසු ධම්මේසු ආදීනවානුපස්‌සිනෝ විහරතෝ තණ්‌හා නිරුජ්‌ඣති. තණ්‌හානිරෝධා උපාදානනිරෝධෝ ....(පෙ).... ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස නිරෝධෝ හෝතීති.
පින්වත් මහණෙනි, ඒක මේ වගේ දෙයක්. දර පුරවපු ගැල් දහයක හරි, විස්සක හරි, තිහක හරි, හතළිහක හරි මහා ගිනි ජාලාවක් ඇවිලෙමින් තියෙනවා කියල හිතන්න. ඉතින් මිනිහෙක් ඇවිදින් කලින් කලට වේලිච්ච තණකොළත් ඒ ගින්නට දාන්නෙ නැත්නම්, වේලිච්ච ගොමත් දාන්නෙ නැත්නම්, වේලිච්ච දරත් දාන්නෙ නැත්නම් පින්වත් මහණෙනි, ඔය විදිහට ඒ මහා ගිනි ජාලාව කලින් තිබුණු දර අවසන් වීමෙන් අනිත් දර එක් නොවුණ නිසාත් ආහාර රහිත වීමෙන් නිවිලා යනවා.පින්වත් මහණෙනි, ඔන්න ඔය විදිහමයි. බැඳීයාම ඇතිවෙන දේවල් ගැන ආදීනව අනුව බල බලා සිටින කෙනෙකුට තණ්හාවයි නිරුද්ධ වෙන්නේ. තණ්හාව නිරුද්ධ වීමෙන් බැඳීයාම නිරුද්ධ වෙනවා. බැඳීයාම නිරුද්ධ වීමෙන් භවය නිරුද්ධ වෙනවා. භවය නිරුද්ධ වීමෙන් ඉපදීම නිරුද්ධ වෙනවා. ඉපදීම නිරුද්ධ වීමෙන් ජරාමරණ, සෝක, වැළපීම්, කායික දුක්, මානසික දුක්, සුසුම් හෙළීම් නිරුද්ධ වෙනවා. ඔය ආකාරයට මේ මුළු මහත් දුක් රැසම නිරුද්ධ වෙනවා.
සාදු! සාදු!! සාදු!!!
උපාදාන සූත්‍රය නිමා විය.
