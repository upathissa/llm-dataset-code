අංගුත්තර නිකාය
සත්තක නිපාතෝ
7.1.4.5. මිත්ත සුත්තං
7.1.4.5. මිතුරා ගැන වදාළ දෙසුම
(සාවත්ථිනිදානං)
සැවැත් නුවර දී ය …..
සත්තහි භික්ඛවේ, අංගේහි සමන්නාගතෝ මිත්තෝ සේවිතබ්බෝ, කතමේහි සත්තහි:
මහණෙනි, කරුණු සතකින් සමන්විත වූ මිතුරා ඇසුරු කළ යුත්තේ ය. ඒ කවර කරුණු සතකින් ද යත්;
දුද්දදං දදාති, දුක්කරං කරෝති, දුක්ඛමං ඛමති, ගුය්හමස්ස ආවිකරෝති, ගුය්හං අස්ස පරිගූහති, ආපදාසු න ජහති, ඛීණේන නාතිමඤ්ඤති. ඉමේහි ඛෝ භික්ඛවේ, සත්තහංගේහි සමන්නාගතෝ මිත්තෝ සේවිතබ්බෝති.
දීමට දුෂ්කර වූ දෙය දෙයි. කිරීමට දුෂ්කර වූ දෙය කරයි. ඉවසීමට දුෂ්කර වූ දෙය ඉවසයි. තමාගේ රහස් මිතුරාට කියයි. මිතුරාගේ රහස් රකියි. විපත්තියකදී අත් නොහරියි. ඔහුගේ වස්තුව ක්ෂය වීම හේතුවෙන් අවමන් නොකරයි.
මහණෙනි, මේ කරුණු සතෙන් සමන්විත වූ මිතුරා ඇසුරු කළ යුත්තේ ය.
(ගාථා)
දුද්දදං දදාති විත්තං දුක්කරං චාපි කුබ්බති,
අථෝපිස්ස දුරුත්තානි ඛමති දුක්ඛමානිපි
1. දීමට දුෂ්කර වූ ධනය දෙයි. කිරීමට දුෂ්කර වූ දෙය මිතුරා වෙනුවෙන් කරයි. එමෙන් ම මිතුරා වෙනුවෙන් ඉවසිය නොහැකි වූ දුක්ඛිත වචනයන් ද අසා ඉවසයි.
ගුය්හං චස්ස අක්ඛාති ගුය්හස්ස පරිගූහති,
ආපදාසු න ජහාති ඛීණේන නාතිමඤ්ඤති
2. ඔහුට තමාගේ රහස් කියයි. ඔහුගේ රහස් රකියි. විපතෙහි දී මිතුරා අත්නොහරියි. ඔහුගේ වස්තුව ක්ෂය වීම හේතුවෙන් අවමන් නොකරයි.
යස්මිං ඒතානි ඨානානි සංවිජ්ජන්තීධ පුග්ගලේ,
සෝ මිත්තෝ මිත්තකාමේන භජිතබ්බෝ තථාවිධෝති
3. මෙහිලා යම් පුද්ගලයෙකු කෙරෙහි මේ ලක්ෂණයන් දකින්නට ලැබෙයි ද, හේ මිතුරෙකි. මිතුරන් කැමැත්තා විසින් එබඳු වූවෙකු භජනය කළ යුත්තේ ය.
සාදු! සාදු!! සාදු!!!
මිත්ත සූත්‍රය නිමා විය.
