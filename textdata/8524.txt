අංගුත්තර නිකාය
චතුක්ක නිපාතෝ
4.2.2.1. පත්තකම්ම සුත්තං
4.2.2.1. තමා වෙතට පැමිණි කටයුතු ගැන වදාළ දෙසුම
(සාවත්ථිනිදානං:)
සැවැත් නුවර දී ය…….
අථ ඛෝ අනාථපිණ්ඩිකෝ ගහපති යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නං ඛෝ අනාථපිණ්ඩිකං ගහපතිං භගවා ඒතදවෝච :
එකල්හී අනාථපිණ්ඩික ගෘහපති තෙමේ භාග්‍යවතුන් වහන්සේ කරා පැමිණියේ ය. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳගත්තේ ය. එකත්පස් ව හුන් අනාථපිණ්ඩික ගෘහපතිතුමාට භාග්‍යවතුන් වහන්සේ මෙය වදාළ සේක.
චත්තාරෝ’මේ ගහපති ධම්මා ඉට්ඨා කන්තා මනාපා දුල්ලභා ලෝකස්මිං. කතමේ චත්තාරෝ?
“ගෘහපතිය, සිතට ප්‍රිය වූ, කාන්ත වූ, මනාප වූ, දුර්ලභ වූ මේ කරුණු සතරෙකි. ඒ කවර සතර කරුණක් ද යත්;
භෝගා මේ උප්පජ්ජන්තු සහධම්මේනාති, අයං පඨමෝ ධම්මෝ ඉට්ඨෝ කන්තෝ මනාපෝ දුල්ලභෝ ලෝකස්මිං.
1. ‘මා හට දැහැමි බව රැකගනිමින් භෝග සම්පත් උපදීවා’ යි මෙය සිතට ප්‍රිය වූ, කාන්ත වූ, මනාප වූ පළමුවෙනි කරුණ යි.
භෝගේ ලද්ධා සහධම්මේන යසෝ මං අබ්භුග්ගච්ඡතු සහඤාතීහි සහඋපජ්ඣායේහීති. අයං දුතියෝ ධම්මෝ ඉට්ඨෝ කන්තෝ මනාපෝ දුල්ලභෝ ලෝකස්මිං.
2. ‘දැහැමි බව රැකගෙන භෝග සම්පත් ලැබ, ගුරුවර ඥාතිහිතමිත්‍රාදීන් සහිත වූ මාගේ පිරිවර සම්පත් දියුණුවට පත්වේවා’ යි මෙය සිතට ප්‍රිය වූ, කාන්ත වූ, මනාප වූ දෙවෙනි කරුණ යි.
භෝගේ ලද්ධා සහධම්මේන යසං ලද්ධා සහඤාතීහි සහඋපජ්ඣායේහි චිරං ජීවාමි දීඝමද්ධායුං පාලේමීති, අයං තතියෝ ධම්මෝ ඉට්ඨෝ කන්තෝ මනාපෝ දුල්ලභෝ ලෝකස්මිං.
3. ‘දැහැමි බව රැකගෙන භෝග සම්පත් ලැබ, ගුරුවර ඥාතිහිතමිත්‍රාදීන් සහිත වූ මාගේ පිරිවර සම්පත් දියුණුවට පත් ව, බොහෝ කලක් ජීවත් වෙම්වා, දීර්ඝායුෂ ලබම්වා’ යි මෙය සිතට ප්‍රිය වූ, කාන්ත වූ, මනාප වූ තෙවෙනි කරුණ යි.
භෝගේ ලද්ධා සහධම්මේන, යසං ලද්ධා සහඤාතීහි සහඋපජ්ඣායේහි චිරං ජීවිත්වා දීඝමද්ධායුං පාලෙත්වා, කායස්ස භේදා පරම්මරණා සුගතිං සග්ගං ලෝකං උපපජ්ජාමීති. අයං චතුත්ථෝ ධම්මෝ ඉට්ඨෝ කන්තෝ මනාපෝ දුල්ලභෝ ලෝකස්මිං.
4. ‘දැහැමි බව රැකගෙන භෝග සම්පත් ලැබ, ගුරුවර ඥාතිහිතමිත්‍රාදීන් සහිත වූ මාගේ පිරිවර සම්පත් දියුණුවට පත් ව, බොහෝ කලක් ජීවත් ව, දීර්ඝායුෂ ලබා කය බිඳී මරණින් මතු සුගති සංඛ්‍යාත ස්වර්ගයෙහි ඉපදෙම්වා’ යි මෙය සිතට ප්‍රිය වූ, කාන්ත වූ, මනාප වූ සිව්වෙනි කරුණ යි.
ඉමේ ඛෝ ගහපති චත්තාරෝ ධම්මා ඉට්ඨා කන්තා මනාපා දුල්ලභා ලෝකස්මිං.
ගෘහපතිය, මේ වනාහී සිතට ප්‍රිය වූ, කාන්ත වූ, මනාප වූ, දුර්ලභ වූ කරුණු සතර යි.
ඉමේසං ඛෝ ගහපති චතුන්නං ධම්මානං ඉට්ඨානං කන්තානං මනාපානං දුල්ලභානං ලෝකස්මිං චත්තාරෝ ධම්මා පටිලාභාය සංවත්තන්ති. කතමේ චත්තාරෝ?
ගෘහපතිය, ලෝකයෙහි ඇති සිතට ප්‍රිය වූ, කාන්ත වූ, මනාප වූ, දුර්ලභ වූ මේ කරුණු සතර ලැබීම පිණිස උපකාරී වන ධර්ම සතරක් ඇත්තේ ය. ඒ කවර සතරක් ද යත්;
සද්ධාසම්පදා සීලසම්පදා චාගසම්පදා පඤ්ඤාසම්පදා.
ශ්‍රද්ධා සම්පත්තිය, සීල සම්පත්තිය, ත්‍යාග සම්පත්තිය සහ ප්‍රඥා සම්පත්තිය යි.
කතමා ච ගහපති සද්ධාසම්පදා? ඉධ ගහපති අරියසාවකෝ සද්ධෝ හෝති, සද්දහති තථාගතස්ස බෝධිං, ඉතිපි සෝ භගවා අරහං සම්මාසම්බුද්ධෝ විජ්ජාචරණසම්පන්නෝ සුගතෝ ලෝකවිදූ අනුත්තරෝ පුරිසදම්මසාරථි සත්ථා දේවමනුස්සානං බුද්ධෝ භගවාති. අයං වුච්චති ගහපති සද්ධාසම්පදා.
1. ගෘහපතිය, ශ්‍රද්ධා සම්පත්තිය යනු කුමක් ද? ගෘහපතිය, මෙහිලා ආර්ය ශ්‍රාවකයා ශ්‍රද්ධාවන්ත වූයේ වෙයි. තථාගතයන් වහන්සේගේ අවබෝධය අදහා ගත්තේ වෙයි. එනම්, ‘මේ මේ කරුණෙනුත් ඒ භාග්‍යවතුන් වහන්සේ අරහං වන සේක. සම්මා සම්බුද්ධ වන සේක. විජ්ජාචරණ සම්පන්න වන සේක. සුගත වන සේක. ලෝකවිදූ වන සේක. අනුත්තරෝ පුරිසදම්ම සාරථී වන සේක. සත්ථා දේවමනුස්සානං වන සේක. බුද්ධ වන සේක. භගවා වන සේක’ යනුවෙනි. ගෘහපතිය, මෙය ශ්‍රද්ධා සම්පත්තිය යැයි කියනු ලැබේ.
කතමා ච ගහපති සීලසම්පදා? ඉධ ගහපති අරියසාවකෝ පාණාතිපාතා පටිවිරතෝ හෝති ....(පෙ).... සුරාමේරයමජ්ජපමාදට්ඨානා පටිවිරතෝ හෝති. අයං වුච්චති ගහපති සීලසම්පදා.
2. ගෘහපතිය සීල සම්පත්තිය යනු කුමක්ද? ගෘහපතිය, මෙහිලා ආර්ය ශ්‍රාවකයා සතුන් මැරීමෙන් වැළකුණේ වෙයි. සොරකමින් වැළකුණේ වෙයි. වැරදි කාම සේවනයෙන් වැළකුණේ වෙයි. බොරු කීමෙන් වැළකුණේ වෙයි. මත්පැන් මත්ද්‍රව්‍ය භාවිතයෙන් වැළකුණේ වෙයි. ගෘහපතිය, මෙය සීල සම්පත්තිය යැයි කියනු ලැබේ.
කතමා ච ගහපති චාගසම්පදා? ඉධ ගහපති අරියසාවකෝ විගතමලමච්ඡේරේන චේතසා අගාරං අජ්ඣාවසති, මුත්තචාගෝ පයතපාණි වෝසග්ගරතෝ යාචයෝගෝ දානසංවිභාගරතෝ. අයං වුච්චති ගහපති චාගසම්පදා.
3. ගෘහපතිය, ත්‍යාග සම්පත්තිය යනු කුමක්ද? ගෘහපතිය, මෙහිලා ආර්ය ශ්‍රාවකයා මසුරුමල බැහැර කළ සිතින් යුතුව ගිහිගෙදර වාසය කරයි. දන් පැන් දීම පිණිස නොබැඳුණු සිතින් යුතු වෙයි. දෙන්නට සූදානම් වූ අත් ඇති ව සිටියි. දීමෙහි ඇළුණේ වෙයි. තමාගෙන් ඉල්ලීමට සුදුසු වූයේ වෙයි. දන් දීමෙහි බෙදීමෙහි ඇළුණේ වෙයි. ගෘහපතිය, මෙය ත්‍යාග සම්පත්තිය යැයි කියනු ලැබේ.
කතමා ච ගහපති පඤ්ඤාසම්පදා: අභිජ්ඣාවිසමලෝභාභිභූතේන ගහපති චේතසා විහරන්තෝ අකිච්චං කරෝති කිච්චං අපරාධේති, අකිච්චං කරොන්තෝ කිච්චං අපරාධෙන්තෝ යසා ච සුඛා ච ධංසති. ව්‍යාපාදාභිභූතේන ගහපති චේතසා විහරන්තෝ අකිච්චං කරෝති කිච්චං අපරාධේති, අකිච්චං කරොන්තෝ කිච්චං අපරාධෙන්තෝ යසා ච සුඛා ච ධංසති. ථිනමිද්ධාභිභූතේන ගහපති චේතසා විහරන්තෝ අකිච්චං කරෝති, කිච්චං අපරාධේති. අකිච්චං කරොන්තෝ කිච්චං අපරාධෙන්තෝ යසා ච සුඛා ච ධංසති. උද්ධච්චකුක්කුච්චාභිභූතේන ගහපති චේතසා විහරන්තෝ අකිච්චං කරෝති, කිච්චං අපරාධේති. අකිච්චං කරොන්තෝ කිච්චං අපරාධෙන්තෝ යසා ච සුඛා ච ධංසති. විචිකිච්ඡාභිභූතේන ගහපති චේතසා විහරන්තෝ අකිච්චං කරෝති කිච්චං අපරාධේති. අකිච්චං කරොන්තෝ කිච්චං අපරාධෙන්තෝ යසා ච සුඛා ච ධංසති.
4. ගෘහපතිය, ප්‍රඥා සම්පත්තිය යනු කුමක්ද? ගෘහපතිය, දැඩි ලෝභය විෂම ලෝභයෙන් මැඩුණු සිතින් යුතු තැනැත්තා ගිහිගෙදර වසද්දී නොකළ යුත්ත කරයි. කළ යුත්ත අත්හරියි. නොකළ යුත්ත කරනුයේ, කළ යුත්ත අත්හරිනුයේ පිරිවරෙනුත්, සැපයෙනුත් පිරිහී යයි. ගෘහපතිය, ද්වේෂයෙන් මැඩුණු සිතින් යුතු තැනැත්තා ගිහිගෙදර වසද්දී නොකළ යුත්ත කරයි. කළ යුත්ත අත්හරියි. නොකළ යුත්ත කරනුයේ, කළ යුත්ත අත්හරිනුයේ පිරිවරෙනුත්, සැපයෙනුත් පිරිහී යයි. ගෘහපතිය, නිදිමතෙන් හා අලස බවින් මැඩුණු සිතින් යුතු තැනැත්තා ගිහිගෙදර වසද්දී නොකළ යුත්ත කරයි. කළ යුත්ත අත්හරියි. නොකළ යුත්ත කරනුයේ, කළ යුත්ත අත්හරිනුයේ පිරිවරෙනුත්, සැපයෙනුත් පිරිහී යයි. ගෘහපතිය, සිතේ විසිරීමෙන් හා පසුතැවීමෙන් මැඩුණු සිතින් යුතු තැනැත්තා ගිහිගෙදර වසද්දී නොකළ යුත්ත කරයි. කළ යුත්ත අත්හරියි. නොකළ යුත්ත කරනුයේ, කළ යුත්ත අත්හරිනුයේ පිරිවරෙනුත්, සැපයෙනුත් පිරිහී යයි. ගෘහපතිය, සැකයෙන් මැඩුණු සිතින් යුතු තැනැත්තා ගිහිගෙදර වසද්දී නොකළ යුත්ත කරයි. කළ යුත්ත අත්හරියි. නොකළ යුත්ත කරනුයේ, කළ යුත්ත අත්හරිනුයේ පිරිවරෙනුත්, සැපයෙනුත් පිරිහී යයි.
ස ඛෝ සෝ ගහපති අරියසාවකෝ අභිජ්ඣාවිසමලෝභෝ චිත්තස්ස උපක්කිලේසෝති ඉති විදිත්වා අභිජ්ඣාවිසමලෝභං චිත්තස්ස උපක්කිලේසං පජහති. ව්‍යාපාදෝ චිත්තස්ස උපක්කිලේසෝති ඉති විදිත්වා ව්‍යාපාදං චිත්තස්ස උපක්කිලේසං පජහති. ථිනමිද්ධං චිත්තස්ස උපක්කිලේසෝති ඉති විදිත්වා ථිනමිද්ධං චිත්තස්ස උපක්කිලේසං පජහති. උද්ධච්චකුක්කුච්චං චිත්තස්ස උපක්කිලේසෝති ඉති විදිත්වා උද්ධච්චකුක්කුච්චං චිත්තස්ස උපක්කිලේසං පජහති. විචිකිච්ඡා චිත්තස්ස උපක්කිලේසෝති ඉති විදිත්වා විචිකිච්ඡං චිත්තස්ස උපක්කිලේසං පජහති.
ගෘහපතිය, ඒ ආර්යශ්‍රාවක තෙමේ ලෝභය ත්, විෂම ලෝභය ත් සිතට ඇති උපක්ලේශයක් බව නුවණින් දැන ඒ අභිධ්‍යා විෂම ලෝභය සිතින් බැහැර කරයි. ද්වේෂය සිතට ඇති උපක්ලේශයක් බව නුවණින් දැන ඒ ව්‍යාපාදය සිතින් බැහැර කරයි. නිදිමත හා අලස බව සිතට ඇති උපක්ලේශයක් බව නුවණින් දැන ඒ ථීනමිද්ධය සිතින් බැහැර කරයි. සිතේ විසිරීම හා පසුතැවීම සිතට ඇති උපක්ලේශයක් බව නුවණින් දැන ඒ උද්ධච්ච කුක්කුච්චය සිතින් බැහැර කරයි. සැකය සිතට ඇති උපක්ලේශයක් බව නුවණින් දැන ඒ විචිකිච්ඡාව සිතින් බැහැර කරයි.
යතෝ ච ඛෝ ගහපති අරියසාවකස්ස අභිජ්ඣාවිසමලෝභෝ චිත්තස්ස උපක්කිලේසෝති. ඉති විදිත්වා අභිජ්ඣාවිසමලෝභෝ චිත්තස්ස උපක්කිලේසෝ පහීණෝ හෝති, ව්‍යාපාදෝ චිත්තස්ස උපක්කිලේසෝති ඉති විදිත්වා ව්‍යාපාදෝ චිත්තස්ස උපක්කිලේසෝ පහීණෝ හෝති. ථිනමිද්ධං චිත්තස්ස උපක්කිලේසෝති ඉති ථිවිදිත්වා ථිනමිද්ධං චිත්තස්ස උපක්කිලේසෝ පහීණෝ හෝති. උද්ධච්චකුක්කුච්චං චිත්තස්ස උපක්කිලේසෝති ඉති විදිත්වා උද්ධච්චකුක්කුච්චං චිත්තස්ස උපකිලේසෝ පහීණෝ හෝති. විචිකිච්ඡා චිත්තස්ස උපක්කිලේසෝති ඉති විදිත්වා විචිකිච්ඡා චිත්තස්ස උපක්කිලේසෝ පහීණෝ හෝති. අයං වුච්චති ගහපති අරියසාවකෝ මහාපඤ්ඤෝ පුථුපඤ්ඤෝ ආපාථදසෝ පඤ්ඤාසම්පන්නෝ. අයං වුච්චති ගහපති පඤ්ඤාසම්පදා.
ගෘහපතිය, යම් කලෙක සිත ආර්ය ශ්‍රාවකයාගේ ලෝභය ත්, විෂම ලෝභය ත් සිතට ඇති උපක්ලේශයක් බව නුවණින් දැන ඒ අභිධ්‍යා විෂම ලෝභය සිතින් බැහැර වූයේ වේ ද, ද්වේෂය සිතට ඇති උපක්ලේශයක් බව නුවණින් දැන ඒ ව්‍යාපාදය සිතින් බැහැර වූයේ වේ ද, නිදිමත හා අලස බව සිතට ඇති උපක්ලේශයක් බව නුවණින් දැන ඒ ථීනමිද්ධය සිතින් බැහැර වූයේ වේ ද, සිතේ විසිරීම හා පසුතැවීම සිතට ඇති උපක්ලේශයක් බව නුවණින් දැන ඒ උද්ධච්ච කුක්කුච්චය සිතින් බැහැර වූයේ වේ ද, සැකය සිතට ඇති උපක්ලේශයක් බව නුවණින් දැන ඒ විචිකිච්ඡාව සිතින් බැහැර වූයේ වේ ද, ගෘහපතිය, මෙම ආර්ය ශ්‍රාවකයා මහා ප්‍රඥාවන්තයෙක් ය, විපුල ප්‍රඥාවන්තයෙක් ය, ඉදිරිය දුටු කෙනෙක් ය, ප්‍රඥා සම්පන්නයෙක් යැයි කියනු ලැබේ. ගෘහපතිය, මෙය ප්‍රඥාසම්පත්තිය යි.
ඉමේසං ඛෝ ගහපති චතුන්නං ධම්මානං ඉට්ඨානං කන්තානං මනාපානං දුල්ලභානං ලෝකස්මිං ඉමේ චත්තාරෝ ධම්මා පටිලාභාය සංවත්තන්ති.
ගෘහපතිය, මේ වනාහී ලෝකයෙහි ඇති සිතට ප්‍රිය වූ, කාන්ත වූ, මනාප වූ, දුර්ලභ වූ මේ කරුණු සතර ලැබීම පිණිස උපකාරී වන ධර්ම සතර යි.
ස ඛෝ සෝ ගහපති අරියසාවකෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි චත්තාරි කම්මානි කත්තා හෝති. කතමානි චත්තාරි?
ගෘහපතිය, ඒ ආර්ය ශ්‍රාවක තෙමේ නැගී සිටි වීරියෙන් යුතුව, අතපය වෙහෙසීමෙන් යුතුව, ඩහදිය වැගිරීමෙන් යුතුව, ධාර්මික ව, දැහැමින් ලද භෝග සම්පත් වලින් කටයුතු සතරක් කරන්නේ වෙයි. ඒ කවර කටයුතු සතරක් ද යත්;
ඉධ ගහපති අරියසාවකෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි අත්තානං සුඛේති පීනේති සම්මා සුඛං පරිහරති. මාතාපිතරෝ සුඛේති පීනේති සම්මා සුඛං පරිහරති. පුත්තදාරදාසකම්මකරපෝරිසේ සුඛේති පීණේති සම්මා සුඛං පරිහරති. මිත්තාමච්චේ සුඛේති පීනේති සම්මා සුඛං පරිහරති. ඉදමස්ස පඨමං ඨානගතං හෝති පත්තගතං ආයතනසෝ පරිභුත්තං.
1. ගෘහපතිය, මෙහිලා ආර්ය ශ්‍රාවක තෙමේ නැගී සිටි වීරියෙන් යුතුව, අතපය වෙහෙසීමෙන් යුතුව, ඩහදිය වැගිරීමෙන් යුතුව, ධාර්මික ව, දැහැමින් ලද භෝග සම්පත් වලින් තමාගේ සැපය පිණිස ද, පිනවීම පිණිස ද කටයුතු කරයි. ඉතා සුව සේ වාසය කරයි. එමෙන් ම මව්පියන්ගේ සැපය පිණිස ද, පිනවීම පිණිස ද කටයුතු කරයි. අඹුදරුවන්ගේ දාස කම්කරු ජනයාගේ සැපය පිණිස ද, පිනවීම පිණිස ද කටයුතු කරයි. හිතමිතුරන්ගේ සැපය පිණිස ද, පිනවීම පිණිස ද කටයුතු කරයි. මෙය ඔහුගේ පළමුවෙනි කටයුත්ත වෙයි. තමා වෙත ලැබුණු දෙය නිසි අයුරින් පරිභෝග කරන ලද්දේ වෙයි.
පුන ච පරං ගහපති අරියසාවකෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි යා තා හොන්ති ආපදා අග්ගිතෝ වා උදකතෝ වා රාජතෝ වා චෝරතෝ වා අප්පියතෝ දායාදතෝ වා. තථාරූපාසු ආපදාසු භෝගේහි පරියෝධාය වත්තති. සොත්ථිං අත්තානං කරෝති. ඉදමස්ස දුතියං ඨානගතං හෝති පත්තගතං ආයතනසෝ පරිභුත්තං.
2. තව ද ගෘහපතිය, ආර්ය ශ්‍රාවක තෙමේ නැගී සිටි වීරියෙන් යුතුව, අතපය වෙහෙසීමෙන් යුතුව, ඩහදිය වැගිරීමෙන් යුතුව, ධාර්මික ව, දැහැමින් ලද භෝග සම්පත් වලින් මෙසේ කටයුතු කරයි. එනම් යම් ආපදා අවස්ථාවක් වෙයි නම්, ගින්නෙන් වේවා, දියෙන් වේවා, රජයෙන් වේවා, සොරුන්ගෙන් වේවා, තමා අකමැති පුද්ගලයන් අයිතිය හඟවා පැහැර ගැනීමෙන් වේවා, එබඳු වූ ආපදාවන් හිදී තමාගේ භෝග සම්පත් යළි නැගී සිටීමට යොදවන්නේ වෙයි. තමාගේ ජීවිතය සුවපත් කරන්නේ වෙයි. මෙය ඔහුගේ දෙවෙනි කටයුත්ත වෙයි. තමා වෙත ලැබුණු දෙය නිසි අයුරින් පරිභෝග කරන ලද්දේ වෙයි.
පුන ච පරං ගහපති අරියසාවකෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි පඤ්චබලී කත්තා හෝති: ඤාතිබලිං අතිථිබලිං පුබ්බපේතබලිං රාජබලිං දේවතාබලිං. ඉදමස්ස තතියං ඨානගතං හෝති පත්තගතං ආයතනසෝ පරිභුත්තං.
3. තව ද ගෘහපතිය, ආර්ය ශ්‍රාවක තෙමේ නැගී සිටි වීරියෙන් යුතුව, අතපය වෙහෙසීමෙන් යුතුව, ඩහදිය වැගිරීමෙන් යුතුව, ධාර්මික ව, දැහැමින් ලද භෝග සම්පත් වලින් බලි හෙවත් සංග්‍රහ පසක් කරන්නේ වෙයි. එනම් ඥාතීන්ට සංග්‍රහ කරන්නේ වෙයි, ආගන්තුකයින්ට සංග්‍රහ කරන්නේ වෙයි, මියගිය ඥාතීන් උදෙසා සංග්‍රහ කරන්නේ වෙයි, රජුන් උදෙසා සංග්‍රහ කරන්නේ වෙයි, දෙවියන්ට ද සංග්‍රහ කරන්නේ වෙයි. මෙය ඔහුගේ තුන්වෙනි කටයුත්ත වෙයි. තමා වෙත ලැබුණු දෙය නිසි අයුරින් පරිභෝග කරන ලද්දේ වෙයි.
පුන ච පරං ගහපති අරියසාවකෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි යේ තේ සමණබ්‍රාහ්මණා මදප්පමාදා පටිවිරතා ඛන්තිසෝරච්චේ නිවිට්ඨා. ඒකමත්තානං දමෙන්ති, ඒකමත්තානං සමෙන්ති, ඒකමත්තානං පරිනිබ්බාපෙන්ති. තථාරූපේසු සමණබ්‍රාහ්මණේසු උද්ධග්ගිකං දක්ඛිණං පතිට්ඨාපේති සෝවග්ගිකං සුඛවිපාකං සග්ගසංවත්තනිකං. ඉදමස්ස චතුත්ථං ඨානගතං හෝති පත්තගතං ආයතනසෝ පරිභුත්තං.
4. තව ද, ගෘහපතිය, ආර්ය ශ්‍රාවක තෙමේ නැගී සිටි වීරියෙන් යුතුව, අතපය වෙහෙසීමෙන් යුතුව, ඩහදිය වැගිරීමෙන් යුතුව, ධාර්මික ව, දැහැමින් ලද භෝග සම්පත් වලින් මෙසේ කටයුතු කරයි. යම් ඒ ශ්‍රමණ බ්‍රාහ්මණවරු මත්වෙන ප්‍රමාදවෙන කරුණෙන් වෙන් වී, ඉවසීම් කීකරුවීම් ආදී ගුණධර්මයන් තුළ සිටිති. කෙනෙක් තමා ව දමනය කරගනිති. කෙනෙක් තමා ව සංසිඳුවා ගනිති. කෙනෙක් පිරිනිවීමට පත්වෙති. එබඳු වූ ශ්‍රමණ බ්‍රාහ්මණයන් උදෙසා උසස් විපාක දෙන දන්පැන් පුදන්නේ වෙයි. සුගතියෙහි සැප ලබා දෙන සැප විපාක ඇති සුගති උපත සළසාලන පින් කරන්නේ වෙයි. මෙය ඔහුගේ සිව්වෙනි කටයුත්ත වෙයි. තමා වෙත ලැබුණු දෙය නිසි අයුරින් පරිභෝග කරන ලද්දේ වෙයි.
ස ඛෝ සෝ ගහපති අරියසාවකෝ උට්ඨානවිරියාධිගතේහි භෝගේහි බාහාබලපරිචිතේහි සේදාවක්ඛිත්තේහි ධම්මිකේහි ධම්මලද්ධේහි ඉමානි චත්තාරි පත්තකම්මානි කත්තා හෝති.
ගෘහපතිය, ඒ ආර්ය ශ්‍රාවක තෙමේ නැගී සිටි වීරියෙන් යුතුව, අතපය වෙහෙසීමෙන් යුතුව, ඩහදිය වැගිරීමෙන් යුතුව, ධාර්මික ව, දැහැමින් ලද භෝග සම්පත් වලින් මේ තමන් වෙත පැමිණි කටයුතු සතර කරන්නේ වෙයි.
යස්ස කස්සචි ගහපති අඤ්ඤත්‍ර ඉමේහි චතූහි පත්තකම්මේහි භෝගා පරික්ඛයං ගච්ඡන්ති. ඉමේ වුච්චන්ති ගහපති භෝගා අට්ඨානගතා අප්පත්තගතා අනායතනසෝ පරිභුත්තා.
ගෘහපතිය, යම්කිසි කෙනෙකුට තමා වෙත පැමිණි මෙම කටයුතු සතර අත්හැර දමා වෙනත් කටයුතු වලින් තමන්ගේ භෝග සම්පත් වැනසී යන්නේ ද, ගෘහපතිය, මේ භෝගයන් නුසුදුසු තැනට ගිය බව ත්, නුසුදුසු සේ ලැබූ බව ත්, අනිසි අයුරින් පරිභෝග කළ බව ත් කියනු ලැබේ.
යස්ස කස්සචි ගහපති ඉමේහි චතූහි පත්තකම්මේහි භෝගා පරික්ඛයං ගච්ඡන්ති. ඉමේ වුච්චන්ති ගහපති භෝගා ඨානගතා පත්තගතා ආයතනසෝ පරිභුත්තාති.
ගෘහපතිය, යම්කිසි කෙනෙකුට තමා වෙත පැමිණි මෙම කටයුතු සතර වෙනුවෙන් තමන්ගේ භෝග සම්පත් වියදම් වන්නේ ද, ගෘහපතිය, මේ භෝගයන් සුදුසු තැනට ගිය බව ත්, සුදුසු සේ ලැබූ බව ත්, නිසි අයුරින් පරිභෝග කළ බව ත් කියනු ලැබේ.
(ගාථා)
භුත්තා භෝගා භතා භච්චා විතිණ්ණා ආපදාසු මේ,
උද්ධග්ගා දක්ඛිණා දින්නා අථෝ පඤ්චබලී කතා
1. භෝග සම්පත් පරිභෝග කරන ලද්දේ ය. පෝෂණය කළ යුත්තෝ පෝෂණය කරන ලද්දාහ. ආපදාවන්හි දී මා විසින් ධනය යොදන ලද්දේ ය. මතු මත්තෙහි යහපත ලබාදෙන දන්පැන් දෙන ලද්දේ ය. එමෙන් ම පංච සංග්‍රහයන් කරන ලද්දේ ය.
උපට්ඨිතා සීලවන්තෝ සඤ්ඤතා බ්‍රහ්මචාරයෝ,
යදත්ථං භෝගං ඉච්ඡෙය්‍ය පණ්ඩිතෝ ඝරමාවසං,
සෝ මේ අත්ථෝ අනුප්පත්තෝ කතං අනනුතාපියං
2. සංවර වූ ඉඳුරන් ඇති, සිල්වත් වූ, බඹසරෙහි හැසිරෙන උතුමෝ උපස්ථාන කරන ලද්දාහු ය. ගිහිගෙයි වසන නුවණැති කෙනෙක් යම්කරුණක් උදෙසා ධන ධාන්‍ය උපදවනු කැමති වෙයි ද, මා විසින් ඒ කරුණු ලබන ලදී. පසුතැවිලි නොවන කටයුතු කරන ලදී.
ඒතං අනුස්සරං මච්චෝ අරියධම්මේ ඨිතෝ නරෝ,
ඉධ චේව නං පසංසන්ති පෙච්ච සග්ගේ ච මෝදතීති
3. මෙසේ ආර්ය ධර්මයෙහි පිහිටි මනුෂ්‍ය තෙමේ සිහි කරන්නේ වෙයි ද, මෙහිදී ම ඔහුට පැසසුම් ලැබේ. පරලොව සුගතියෙහි ගොස් ඉතා සතුටට පත්වෙයි.
සාදු! සාදු!! සාදු!!!
පත්තකම්ම සූත්‍රය නිමා විය.
