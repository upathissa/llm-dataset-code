සංයුත්ත නිකාය
මහා වග්ගෝ
1.6.14. දුතිය යෝනිසෝ සුත්තං
1.6.14. නුවණ යොදා මෙනෙහි කිරීම ගැන වදාළ දෙවෙනි දෙසුම
සුරියස්ස භික්ඛවේ, උදයතෝ ඒතං පුබ්බංගමං ඒතං පුබ්බනිමිත්තං, යදිදං අරුණග්ගං. ඒවමේව ඛෝ භික්ඛවේ, භික්ඛුනෝ අරියස්ස අට්ඨංගිකස්ස මග්ගස්ස උප්පාදාය ඒතං පුබ්බංගමං ඒතං පුබ්බනිමිත්තං යදිදං යෝනිසෝමනසිකාරසම්පදා. යෝනිසෝමනසිකාරංසම්පන්නස්සේතං භික්ඛවේ, භික්ඛුනෝ පාටිකංඛං අරියං අට්ඨංගිකං මග්ගං භාවෙස්සති අරියං අට්ඨංගිකං මග්ගං බහුලීකරිස්සතීති. කථඤ්ච භික්ඛවේ, භික්ඛු යෝනිසෝමනසිකාරසම්පන්නෝ අරියං අට්ඨංගිකං මග්ගං භාවේති අරියං අට්ඨංගිකං මග්ගං බහුලීකරෝති? ඉධ භික්ඛවේ, භික්ඛු සම්මාදිට්ඨිං භාවේති ....(පෙ).... සම්මාසමාධිං භාවේති: රාගවිනයපරියෝසානං දෝසවිනයපරියෝසානං මෝහවිනයපරියෝසානං. ඒවං ඛෝ භික්ඛවේ, භික්ඛු යෝනිසෝමනසිකාරසම්පන්නෝ අරියං අට්ඨංගිකං මග්ගං භාවේති. අරියං අට්ඨංගිකං මග්ගං බහුලීකරෝතීති.

මහණෙනි, හිරු මඬල නැග එන විට මුල් ම සළකුණ මෙය යි. මුල් ම නිමිත්ත මෙය යි. එනම් අරුණෝදය ඇතිවීම යි. මහණෙනි, එසෙයින් ම භික්ෂුවකට ආර්ය අෂ්ටාංගික මාර්ගය හටගැනීම පිණිස මුල් ම සළකුණ මෙය යි. මුල් ම නිමිත්ත මෙය යි. එනම් නුවණ යොදා මෙනෙහි කිරීම නම් වූ සම්පත්තිය ඇති බව යි.
මහණෙනි, නුවණ යොදා මෙනෙහි කරමින් සිටින භික්ෂුව ආර්ය අෂ්ටාංගික මාර්ගය දියුණු කරන්නේ ය, ආර්ය අෂ්ටාංගික මාර්ගය බහුල ව ප්‍රගුණ කරන්නේ ය යන්න කැමති විය යුතු ය.
මහණෙනි, නුවණ යොදා මෙනෙහි කරමින් සිටින භික්ෂුව ආර්ය අෂ්ටාංගික මාර්ගය දියුණු කරන්නේ කෙසේ ද? ආර්ය අෂ්ටාංගික මාර්ගය බහුල ව ප්‍රගුණ කරන්නේ කෙසේ ද?
මහණෙනි, මෙහිලා භික්ෂුව රාගය දුරු කිරීම අවසානය කොට ගෙන, ද්වේෂය දුරු කිරීම අවසානය කොට ගෙන, මෝහය දුරු කිරීම අවසානය කොට ගෙන නිවැරදි දෘෂ්ටිය දියුණු කරයි. ….(පෙ)…. රාගය දුරු කිරීම අවසානය කොට ගෙන, ද්වේෂය දුරු කිරීම අවසානය කොට ගෙන, මෝහය දුරු කිරීම අවසානය කොට ගෙන නිවැරදි චිත්තේකාග්‍රතාවය දියුණු කරයි. මහණෙනි, නුවණ යොදා මෙනෙහි කරමින් සිටින භික්ෂුව ආර්ය අෂ්ටාංගික මාර්ගය දියුණු කරන්නේ, ආර්ය අෂ්ටාංගික මාර්ගය බහුල ව ප්‍රගුණ කරන්නේ මේ අයුරිනි.
සාදු! සාදු!! සාදු!!!
දුතිය යෝනිසෝ සූත්‍රය නිමා විය.
සුරියපෙය්‍යාලි.
සය වෙනි සුරිය පෙය්‍යාලය අවසන් විය.
තත්‍රැද්දානං:
එහි පිළිවෙල උද්දානයයි :
කල්‍යාණමිත්තං සීලඤ්ච ඡන්දෝ ච අත්තසම්පදා
දිට්ඨි ච අප්පමාදෝ ච යෝනිසෝ භවති සත්තමන්ති
කල්‍යාණමිත්ත, සීල, ඡන්ද, අත්ත, දිට්ඨි, අප්පමාද වශයෙන් සූත්‍ර යුගල සයකි. යෝනිසෝ සූත්‍ර යුගලය සත් වෙනි වෙයි. මෙහි සූත්‍ර දහහතරකි.
