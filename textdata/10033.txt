අංගුත්තර නිකාය
පඤ්චක නිපාතෝ
5.5.3.7. භෝග සුත්තං
5.5.3.7. භෝග සම්පත් ගැන වදාළ දෙසුම
(සාවත්ථිනිදානං)
සැවැත් නුවර දී ය …..
පඤ්චිමේ භික්ඛවේ ආදීනවා භෝගේසු. කතමේ පඤ්ච:
මහණෙනි, භෝග සම්පත් කෙරෙහි මේ ආදීනව පසකි. ඒ කවර පසක් ද යත්;
අග්ගිසාධාරණා භෝගා, උදකසාධාරණා භෝගා, රාජසාධාරණා භෝගා, චෝරසාධාරණා භෝගා, අප්පියේහි දායාදේහි සාධාරණා භෝගා.
භෝගයෝ ගින්නට සාධාරණ වෙති. භෝගයෝ ජලයට සාධාරණ වෙති. භෝගයෝ රජුට සාධාරණ වෙති. භෝගයෝ සොරුන්ට සාධාරණ වෙති. භෝගයෝ තමාට ප්‍රිය නොවූ පුද්ගලයන්ගේ දායාදයට සාධාරණ වෙති.
ඉමේ ඛෝ භික්ඛවේ පඤ්ච ආදීනවා භෝගේසු.
මහණෙනි, භෝග සම්පත් කෙරෙහි මේ ආදීනව පස යි.
පඤ්චිමේ භික්ඛවේ ආනිසංසා භෝගේසු. කතමේ පඤ්ච:
මහණෙනි, භෝග සම්පත් කෙරෙහි මේ අනුසස් පසකි. ඒ කවර පසක් ද යත්;
භෝගේ නිස්සාය අත්තානං සුඛේති පීණේති සම්මා සුඛං පරිහරති, මාතාපිතරෝ සුඛේති පීණේති සම්මා සුඛං පරිහරති, පුත්තදාරදාසකම්මකරපෝරිසේ සුඛේති පීණේති සම්මා සුඛං පරිහරති, මිත්තාමච්චේ සුඛේති පීණේති සම්මා සුඛං පරිහරති, සමණබ්‍රාහ්මණේසු උද්ධග්ගිකං දක්ඛිණං පතිට්ඨාපේති සෝවග්ගිකං සුඛවිපාකං සග්ගසංවත්තනිකං.
භෝග හේතුවෙන් තමා සුවපත් කරයි. පිනවයි. මැනැවින් සැපසේ ජීවත් වෙයි. මව්පියන් සුවපත් කරයි. පිනවයි. මැනැවින් සැපසේ ජීවත් වෙයි. අඹුදරු දාස කම්කරු පුරුෂයින් සුවපත් කරයි. පිනවයි. මැනැවින් සැපසේ ජීවත් වෙයි. යහළු මිත්‍රයන් සුවපත් කරයි. පිනවයි. මැනැවින් සැපසේ ජීවත් වෙයි. ශ්‍රමණ බ්‍රාහ්මණයන් කෙරෙහි යළි යළි ත් සැප විපාක ලැබ දෙන ස්වර්ගයෙහි උපත සලසන දන් පැන් පුදන්නේ වෙයි.
ඉමේ ඛෝ භික්ඛවේ පඤ්ච ආනිසංසා භෝගේසූ’ති.
මහණෙනි, භෝග සම්පත් කෙරෙහි මේ අනුසස් පස යි.
සාදු! සාදු!! සාදු!!!
භෝග සූත්‍රය නිමා විය.
