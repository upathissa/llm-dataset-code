ඛුද්දක නිකාය
සුත්ත නිපාතෝ
2. ආමගන්ධ සුත්තං
2. පිළීගඳ ගැන වදාළ දෙසුම
241.සාමාකචිංගුළකචීනකානි ච
පත්තප්ඵලං මූලප්ඵලං ගවිප්ඵලං
ධම්මේන ලද්ධං සතමස්නමානා
න කාමකාමා අලිකං භණන්ති
(තිස්ස බ්‍රාහ්මණයා)
මෙනේරි, මුං ඇට, තලගුලි - කොළ, දළු, අල, මුල්, රුක්පල
දැහැමින් ලද මෙය වළඳන - දහමින් සැනසුන උදවිය
කාම සුවය කැමති නොවන - ඒ අය නො කියති බොරු බස

242.යදස්නමානෝ සුකතං සුනිට්ඨිතං
පරේහි දින්නං පයතං පණීතං
සාලීනමන්නං පරිභුඤ්ජමානෝ
සෝ භුඤ්ජති කස්සප ආමගන්ධං
සොඳුරු ලෙස පිසින ලද - මියුරු රසයෙන් පිරුණු
සුවඳ හැල් බත අනුන් - දනට දුන් විට ඉතින්
යම් කෙනෙක් වළඳයි ද ඒ බත
පිළීගඳ ය එයා වළඳන්නෙ - කස්සප බුදුනි,

243.න ආමගන්ධෝ මම කප්පතී’ති
ඉච්චේව ත්වං භාසසි බ්‍රහ්මබන්ධු,
සාලීනමන්නං පරිභුඤ්ජමානෝ
සකුන්තමංසේහි සුසංඛතේහි
පුච්ඡාමි තං කස්සප ඒතමත්ථං
කථංපකාරෝ තව ආමගන්ධෝ
‘පිළීගඳ මා හට කැප නැත’ යි
පැවසුවා නේද ඔබ - බ්‍රහ්මබන්ධුනි,
එහෙත් දැන් ඔබ - මනා ලෙස පිසින ලද
ලිහිණි මස් හා - සුවඳ හැල් බත වළඳයි!
කාශ්‍යප සමිඳුනි - විමසා සිටිමි මෙ කරුණ
ඔබේ පිළීිගඳ කුමක් ගැන වෙ ද?

244.පාණාතිපාතෝ වධඡේදබන්ධනං
ථෙය්‍යං මුසාවාදෝ නිකතී වඤ්චනානි
අජ්ඣේනකුජ්ඣං පරදාරසේවනා
ඒසාමගන්ධෝ න හි මංසභෝජනං
(කාශ්‍යප බුදුරජාණෝ)
ප්‍රාණඝාතය, වධය, - සිඳුම, සිරකරලීම
සොරකම ද, බොරුකීම - රැවටීම, වංචාව
ක්‍රෝධයෙන් කල්ගෙවන - පර අඹුවන් වෙත දුවන
මේවා ය පිළීගඳ! මස් බොජුන නම් නොවේ

245.යේ ඉධ කාමේසු අසඤ්ඤතා ජනා
රසේසු ගිද්ධා අසුචීකමිස්සිතා
නත්ථිකදිට්ඨි විසමා දුරන්නයා
ඒසාමගන්ධෝ න හි මංසභෝජනං
කම් සැපයෙහි විකල් වුණ - සිහිසන් නැතුව
අකුසල් සමඟ එක්වන - රසයෙහි ගිජුව
දහමක් නො වැටහෙන - පින පව නො ම සිතුව
මේවා ය පිළීගඳ! - මස් බොජුන නම් නොවේ

246.යේ ලූඛසා දාරුණා පිට්ඨිමංසිකා
මිත්තද්දුනෝ නික්කරුණාතිමානිනෝ
අදානසීලා න ච දෙන්ති කස්සචි
ඒසාමගන්ධෝ න හි මංසභෝජනං
දරදඬු නපුරු සිත් ඇති - ගතිගුණ කුරිරූ
කපටිව සිටින නිති - මිතුරන් හට සතුරූ
කරුණාවක් නොමැති - අතිමානය පැතිරූ
මේවා ය පිළීගඳ! - මස් බොජුන නම් නොවේ

247.කෝධෝ මදෝ ථම්භෝ පච්චුට්ඨාපනා ච
මායා උසූයා භස්සසමුස්සයෝ ච
මානාතිමානෝ ච අසබ්භි සන්ථවෝ
ඒසාමගන්ධෝ න හි මංසභෝජනං
ක්‍රෝධය, මදය, දැඩිබව, එකටෙක කිරීම
මායාව ද, ඉරිසියාව - පුරසාරම් දෙඩවීම ද
මාන්නයෙන් ඉදිමීම ද - දුදනන් සමගින් ඇසුර ද
මේවා ය පිළීගඳ! - මස් බොජුන නම් නොවේ

248.යේ පාපසීලා ඉණඝාතසූචකා
වෝහාරකූටා ඉධ පාටිරූපිකා
නරාධමා යේ’ධ කරොන්ති කිබ්බිසං
ඒසාමගන්ධෝ න හි මංසභෝජනං
ගතිගුණ නරක - ගත් ණය ආපසු නොදෙන
කරනා කූට ගනුදෙනු - දැහැමි වෙස් ගෙන
මෙහි වෙති අධම නරයන් බොහො පව් කරන
මේවා ය පිළීගඳ! - මස් බොජුන නම් නොවේ

249.යේ ඉධ පාණේසු අසඤ්ඤතා ජනා
පරේසමා’දාය විහේසමුය්‍යුතා
දුස්සීලලුද්දා ඵරුසා අනාදරා
ඒසාමගන්ධෝ න හි මංසභෝජනං
සතුන් කෙරෙහි කරුණාවක් නොමැති දන
අනුන් ගේ දෙය රැගෙන - ඔවුන් හට වධ කරන
දුස්සීල, කුරිරු වන - නපුරු බස් ඇති, දයා නැති
මේවා ය පිළීගඳ! - මස් බොජුන නම් නොවේ

250.ඒතේසු ගිද්ධා විරුද්ධාතිපාතිනෝ
නිච්චුය්‍යුතා පෙච්ච තමං වජන්ති යේ
පතන්ති සත්තා නිරයං අවංසිරා
ඒසාමගන්ධෝ න හි මංසභෝජනං
ගිජුව මේ අය ගැන, විටෙක නපුරු ව සතුන් වනසන
පව් ම නිති කරන මේ අය - වැටෙති අඳුරට
ඔලුව යටිකුරු කොට - ඇදවැටෙති නිරයට
මේවා ය පිළීගඳ! - මස් බොජුන නම් නොවේ

251.න මච්ඡමංසං නානාසකත්තං
න නග්ගියං න මුණ්ඩියං ජටාජල්ලං
ඛරාජිනානි නාග්ගිහුත්තස්සුපසේවනා වා
යේ චාපි ලෝකේ අමරා බහූ තපා
මන්තා’හුතී යඤ්ඤමුතූ පවේසනා
සෝධෙන්ති මච්චං අවිතිණ්ණකංඛං
මාළු මස් කිසිදෙයක් නො ම කන
නග්න සිරුරින්, මුඩු හිසින්, ජටා මඩුළුත් දරන
දරමින් ගෝණ සම් අළුත් තවරාගෙන, ගිනි දෙවිත් පුදන
ලොවේ තිබෙන නොයෙක් අමර තපස් කරන
යාග හෝම මන්තර සෘතු ගුණ ද සොයන නමුත්
මේ කිසිම දෙයකින් - කිසිදා පිරිසිදු නො කරත්
සැකෙන් එතෙර නොවුන කෙනා

252.සෝතේසු ගුත්තෝ විදිතින්ද්‍රියෝ චරේ
ධම්මේ ඨිතෝ අජ්ජවමද්දවේ රතෝ
සංගාතිගෝ සබ්බදුක්ඛප්පහීනෝ
න ලිප්පති දිට්ඨසුතේසු ධීරෝ
ඉඳුරන් ද රැකගෙන - ලොවේ ඇති තතු දැනම හැසිරෙන
සදහම් තුළම රැඳෙමින - මෘදු ව ඇද නැතිව සිටිමින
කෙලෙස් ගරු කරමින - දුක් සියල්ලම නසා දමමින
අසන දකිනා කිසිම දෙයකට - නොම ඇලේ මුනිතුමා නුවණැති

253.ඉච්චේතමත්ථං භගවා පුනප්පුනං
අක්ඛාසි නං වේදයි මන්තපාරගූ
චිත්‍රාහි ගාථාහි මුනීපකාසයී
නිරාමගන්ධෝ අසිතෝ දුරන්නයෝ
පැවසූ සේක මෙ කරුණ - භගවතාණන් යළි යළි
වේද මන්තර ඉහළට ම දත් - ඒ බමුණු තෙම මෙය ද දැනගත්
පිළීගඳින් තොර - හැම පවින් තොර
ඉගෙන ගත යුතු - කිසිවකුත් නැති
මුනි රජාණෝ මෙය වදාළෝ - මියුරු ගාථාවෙන්

254.සුත්වාන බුද්ධස්ස සුභාසිතං පදං
නිරාමගන්ධං සබ්බදුක්ඛප්පනූදනං
නීචමනෝ වන්දි තථාගතස්ස
තත්ථේව පබ්බජ්ජමරෝචයිත්ථා’ති
අසාගෙන බුදුසමිඳුගේ මේ සුභාෂිත පද
පිළීගඳින් තොර - සියලු දුක් නිති නසාලන,
නමාගෙන සිත - තථාගත මුනිඳුන් ට වැඳගෙන
එතැනදි ම ඉල්ලීය අවසර - ලබන්නට උත්තම පැවිදි බව!

ආමගන්ධ සුත්තං නිට්ඨිතං.
පිළීගඳ ගැන වදාළ දෙසුම නිමා විය.
සාදු! සාදු!! සාදු!!!
