ඛුද්දක නිකාය
සුත්ත නිපාතෝ
14. පෝසාල සුත්තං
14. පෝසාල නිසා වදාළ දෙසුම
1117.යෝ අතීතං ආදියති (ඉච්චායස්මා පෝසාලෝ)
අනේජෝ ඡින්නසංසයෝ
පාරගුං සබ්බධම්මානං අත්ථි පඤ්හේන ආගමං
(පෝසාල)
ආශාවන් කිසිත් නොමැති - කිසි තැන සැක කුකුසක් නැති
සම්බුදු වූ යම් උතුමෙක් - අතීතෙ ගැන කියා දෙත්ද
හැම දහමේ පරතෙර වැඩි - ඒ බුදු සමිඳාණන් වෙත
ආවෙමි මම පැන අසන්ට

1118.විභූතරූපසඤ්ඤිස්ස - සබ්බකායප්පහායිනෝ
අජ්ඣත්තං ච බහිද්ධා ච - නත්ථි කිඤ්චීති පස්සතෝ
ඤාණං සක්කානු පුච්ඡාමි - කථං නෙය්‍යෝ තථා විධෝ
ශාක්‍ය මුනිවරයාණනි,
රූපය ගැන ඇති හැඳුනුම් - හැම ලෙසින්ම ඉක්මවමින්
හැම කයක්ම බැහැරට කොට - තමා තුළ ද බාහිරව ද
“කිසිවක් නැති බව” ම දකින - ඔහුගෙ නුවණ ගැන විමසමි
කොහොමද ඒ උදවිය ලොව - අම නිවනට පැමිණෙන්නේ?

1119.විඤ්ඤාණට්ඨිතියෝ සබ්බා (පෝසාලෝති භගවා)
අභිජානං තථාගතෝ
තිට්ඨන්තමේනං ජානාති විමුත්තං තප්පරායණං
(භාග්‍යවතුන් වහන්සේ)
පින්වත් වූ පෝසාලය,
විඤ්ඤාණය පිහිටන තැන් - සියල්ල ගැන මැනවින් දත්
ලොවේ තථාගතවරු නම් - මේ ගැන හැම ලෙස දනිත්ය
අරූපි සමවතේ සිටින - කෙනා එයම විදසුන් කොට
එයම නිවන් මග කරගෙන - පත්වන්නේ විමුක්තියට

1120.ආකිඤ්චඤ්ඤා සම්භවං ඤත්වා - නන්දි සංයෝජනං ඉති
ඒවමේතං අභිඤ්ඤාය - තතෝ තත්ථ විපස්සති
ඒතං ඤාණං තථං තස්ස - බ්‍රාහ්මණස්ස වුසීමතෝති
අරූපි සමවතට තිබෙන - තණ්හාවේ හැටි දැනගෙන
ඒ ගැන පවතින ඇල්මම - බන්ධනයක් යයි දැකගෙන
දියුණු කරපු නුවණින් හේ - වඩන්නේය එහි විදසුන්
නිවනට යන මග ම වැඩුව - ඒ අරහත් බමුණිඳු හට
ලැබෙනා මේ ඤාණය නම් - වෙනස් නොවෙන බව පවසමි

පෝසාල සුත්තං චුද්දසමං.
පෝසාල නිසා වදාළ දෙසුම මෙහි දාහතර වැන්න වේ.
සාදු! සාදු!! සාදු!!!
