සංයුත්ත නිකාය
සළායතන වග්ගෝ
1.12.1. මාරපාස සුත්තං
1.12.1. මාර තොණ්ඩුව ගැන වදාළ දෙසුම
සන්ති භික්ඛවේ චක්ඛුවිඤ්ඤෙය්‍යා රූපා ඉට්ඨා කන්තා මනාපා පියරූපා කාමූපසංහිතා රජනීයා. තඤ්චේ භික්ඛු අභිනන්දති අභිවදති අජ්ඣෝසාය තිට්ඨති, අයං වුච්චති භික්ඛවේ භික්ඛු ආවාසගතෝ මාරස්ස, මාරස්ස වසංගතෝ, පටිමුක්කස්ස මාරපාසෝ. බද්ධෝ සෝ මාරබන්ධනේන යථාකාමකරණීයෝ පාපිමතෝ.
පින්වත් මහණෙනි, ඇසෙන් දැනගත යුතු වූ සිත් ඇදගන්නා, ලස්සන, මනාප, ප්‍රිය ස්වරූප ඇති, කැමැත්ත ඇති කරවන, බැඳීම් හටගන්නා, රූප තියෙනවා. භික්ෂුව එය සතුටින් පිළිගන්නවා නම්, එහි ගුණ කියනවා නම්, එහි බැසගෙන සිටිනවා නම්, පින්වත් මහණෙනි, මෙයට තමයි කියන්නේ භික්ෂුව මාරයාගේ වාසස්ථානයට ගියා කියලා. මාරයාගේ වසඟයට ගියා කියලා, මාර තොණ්ඩුව බෙල්ලට හිර වුණා කියලා, ඔහු මාර බන්ධනයෙන් බැඳුන නිසා පවිටු මාරයාට කැමැති දෙයක් කරන්නට පුළුවනි.
සන්ති භික්ඛවේ සෝතවිඤ්ඤෙය්‍යා සද්දා ....(පෙ).... ඝානවිඤ්ඤෙය්‍යා ගන්ධා ....(පෙ).... ජිව්හාවිඤ්ඤෙය්‍යා රසා ....(පෙ).... කායවිඤ්ඤෙය්‍යා ඵොට්ඨබ්බා ....(පෙ).... සන්ති භික්ඛවේ මනෝවිඤ්ඤෙය්‍යා ධම්මා ඉට්ඨා කන්තා මනාපා පියරූපා කාමූපසංහිතා රජනීයා. තඤ්චේ භික්ඛු අභිනන්දති අභිවදති අජ්ඣෝසාය තිට්ඨති, අයං වුච්චති භික්ඛවේ භික්ඛු ආවාසගතෝ මාරස්ස, මාරස්ස වසංගතෝ, පටිමුක්කස්ස මාරපාසෝ. බද්ධෝ සෝ මාරබන්ධනේන යථාකාමකරණීයෝ පාපිමතෝ.
පින්වත් මහණෙනි, කනෙන් දත යුතු ශබ්ද තියෙනවා ….(පෙ)…. නාසයෙන් දත යුතු ගන්ධ තියෙනවා ….(පෙ)…. දිවෙන් දත යුතු රස තියෙනවා ….(පෙ)…. කයෙන් දත යුතු පහස තියෙනවා ….(පෙ)…. පින්වත් මහණෙනි, මනසෙන් දැනගත යුතු වූ සිත් ඇදගන්නා, ලස්සන, මනාප, ප්‍රිය ස්වරූප ඇති, කැමැත්ත ඇති කරවන, බැඳීම් හටගන්නා අරමුණු තියෙනවා. භික්ෂුව එය සතුටින් පිළිගන්නවා නම්, එහි ගුණ කියනවා නම්, එහි බැසගෙන සිටිනවා නම්, පින්වත් මහණෙනි, මෙයට තමයි කියන්නේ භික්ෂුව මාරයාගේ වාසස්ථානයට ගියා කියලා. මාරයාගේ වසඟයට ගියා කියලා, මාර තොණ්ඩුව බෙල්ලට හිර වුණා කියලා, ඔහු මාර බන්ධනයෙන් බැඳුන නිසා පවිටු මාරයාට කැමැති දෙයක් කරන්නට පුළුවනි.
සන්ති ච ඛෝ භික්ඛවේ චක්ඛුවිඤ්ඤෙය්‍යා රූපා, ඉට්ඨා කන්තා මනාපා පියරූපා කාමූපසංහිතා රජනීයා. තඤ්චේ භික්ඛු නාභිනන්දති නාභිවදති නාජ්ඣෝසාය තිට්ඨති. අයං වුච්චති භික්ඛවේ භික්ඛු න ආවාසගතෝ මාරස්ස, න මාරස්ස වසංගතෝ, උම්මුක්කස්ස මාරපාසෝ. මුත්තෝ සෝ මාරබන්ධනේන න යථාකාමකරණීයෝ පාපිමතෝ.
පින්වත් මහණෙනි, ඇසෙන් දැනගත යුතු වූ සිත් ඇදගන්නා, ලස්සන, මනාප, ප්‍රිය ස්වරූප ඇති, කැමැත්ත ඇති කරවන, බැඳීම් හටගන්නා රූප තියෙනවා. භික්ෂුව එය සතුටින් පිළිගන්නේ නෑ, එහි ගුණ කියන්නේ නෑ, එහි බැසගෙන සිටින්නේ නෑ, පින්වත් මහණෙනි, මෙයට තමයි කියන්නේ භික්ෂුව මාරයාගේ වාසස්ථානයට ගියේ නෑ කියලා. මාරයාගේ වසඟයට ගියේ නෑ කියලා, මාර තොණ්ඩුව බෙල්ලෙන් ගිලිහුණා කියලා, ඔහු මාර බන්ධනයෙන් නිදහස් වුණ නිසා පවිටු මාරයාට කැමැති දෙයක් කරන්නට පුළුවන් කමක් නෑ.
සන්ති භික්ඛවේ සෝතවිඤ්ඤෙය්‍යා සද්දා ....(පෙ).... ඝානවිඤ්ඤෙය්‍යා ගන්ධා ....(පෙ).... ජිව්හාවිඤ්ඤෙය්‍යා රසා ....(පෙ).... කායවිඤ්ඤෙය්‍යා ඵොට්ඨබ්බා ....(පෙ).... සන්ති භික්ඛවේ මනෝවිඤ්ඤෙය්‍යා ධම්මා ඉට්ඨා කන්තා මනාපා පියරූපා කාමූපසංහිතා රජනීයා. තඤ්චේ භික්ඛු නාභිනන්දති නාභිවදති නාජ්ඣෝසාය තිට්ඨති, අයං වුච්චති භික්ඛවේ භික්ඛු න ආවාසගතෝ මාරස්ස, න මාරස්ස වසංගතෝ, උම්මුක්කස්ස මාරපාසෝ. මුත්තෝ සෝ මාරබන්ධනේන න යථාකාමකරණීයෝ පාපිමතෝති.
පින්වත් මහණෙනි, කනෙන් දත යුතු වූ ශබ්ද තියෙනවා ….(පෙ)…. නාසයෙන් දත යුතු ගන්ධ තියෙනවා ….(පෙ)…. දිවෙන් දත යුතු රස තියෙනවා ….(පෙ)…. කයෙන් දත යුතු පහස තියෙනවා ….(පෙ)…. පින්වත් මහණෙනි, මනසෙන් දැනගත යුතු වූ සිත් ඇදගන්නා, ලස්සන, මනාප ප්‍රිය ස්වරූප ඇති, කැමැත්ත ඇති කරවන, බැඳීම් හටගන්නා, අරමුණු තියෙනවා. භික්ෂුව එය සතුටින් පිළිගන්නේ නෑ, එහි ගුණ කියන්නේ නෑ, එහි බැසගෙන සිටින්නේ නෑ, පින්වත් මහණෙනි, මෙයට තමයි කියන්නේ භික්ෂුව මාරයාගේ වාසස්ථානයට ගියේ නෑ කියලා. මාරයාගේ වසඟයට ගියේ නෑ කියලා, මාර තොණ්ඩුව බෙල්ලෙන් ගිලිහුණා කියලා, ඔහු මාර බන්ධනයෙන් නිදහස් වුණ නිසා පවිටු මාරයාට කැමැති දෙයක් කරන්නට පුළුවන් කමක් නෑ.
සාදු! සාදු!! සාදු!!!
මාරපාස සූත්‍රය නිමා විය.
