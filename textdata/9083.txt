අංගුත්තර නිකාය
චතුක්ක නිපාතෝ
4.5.1.10. දුතිය පාපධම්ම – කල්‍යාණධම්ම සුත්තං
4.5.1.10. පවිටු ධර්ම – කල්‍යාණ ධර්ම ඇති පුද්ගලයා ගැන වදාළ දෙවෙනි දෙසුම
පාපධම්මඤ්ච වෝ භික්ඛවේ දේසිස්සාමි පාපධම්මේන පාපධම්මතරඤ්ච කල්‍යාණධම්මඤ්ච කල්‍යාණධම්මේන කල්‍යාණධම්මතරඤ්ච. තං සුණාථ ....(පෙ)....
මහණෙනි, ඔබට පවිටු ධර්ම ඇති පුද්ගලයා ගැන ත්, පවිටු ධර්මයාට ත් වඩා පවිටු ධර්ම ඇති පුද්ගලයා ගැන ත්, කල්‍යාණ ධර්ම ඇති පුද්ගලයා ගැන ත්, කල්‍යාණ ධර්මයාට ත් වඩා කල්‍යාණ ධර්ම ඇති පුද්ගලයා ගැන ත් දේශනා කරන්නෙමි. එය අසව්. ….(පෙ)….
කතමෝ ච භික්ඛවේ පාපධම්මෝ? ඉධ භික්ඛවේ ඒකච්චෝ මිච්ඡාදිට්ඨිකෝ හෝති ....(පෙ).... මිච්ඡාඤාණී හෝති. මිච්ඡාවිමුත්තී හෝති. අයං වුච්චති භික්ඛවේ පාපධම්මෝ.
මහණෙනි, පවිටු ධර්ම ඇති පුද්ගලයා යනු කවරෙක් ද? මහණෙනි, මෙහිලා ඇතැමෙක් වැරදි දෘෂ්ටිය ඇත්තේ වෙයි. ….(පෙ)…. වැරදි ඥානය ඇත්තේ වෙයි. වැරදි විමුක්තිය ඇත්තේ වෙයි. මහණෙනි, මොහු පවිටු ධර්ම ඇති පුද්ගලයා යැයි කියනු ලැබේ.
කතමෝ ච භික්ඛවේ පාපධම්මේන පාපධම්මතරෝ? ඉධ භික්ඛවේ ඒකච්චෝ අත්තනා ච මිච්ඡාදිට්ඨිකෝ හෝති, පරඤ්ච මිච්ඡාදිට්ඨියා සමාදපේති ....(පෙ).... අත්තනා ච මිච්ඡාඤාණී හෝති, පරඤ්ච මිච්ඡාඤාණේ සමාදපේති. අත්තනා ච මිචඡාවිමුත්තී හෝති, පරඤ්ච මිච්ඡාවිමුත්තියා සමාදපේති. අයං වුච්චති භික්ඛවේ පාපධම්මේන පාපධම්මතරෝ.
මහණෙනි, පවිටු ධර්ම ඇතියාට ත් වඩා පවිටු ධර්ම ඇති පුද්ගලයා යනු කවරෙක් ද? මහණෙනි, මෙහිලා ඇතැමෙක් තමා ත් වැරදි දෘෂ්ටිය ඇත්තේ වෙයි. අන්‍යයන් ද වැරදි දෘෂ්ටියෙහි යොදවන්නේ වෙයි. ….(පෙ)…. තමා ත් වැරදි ඥානය ඇත්තේ වෙයි. අන්‍යයන් ද වැරදි ඥානයෙහි යොදවන්නේ වෙයි. තමා ත් වැරදි විමුක්තිය ඇත්තේ වෙයි. අන්‍යයන් ද වැරදි විමුක්තියෙහි යොදවන්නේ වෙයි. මහණෙනි, මොහු පවිටු ධර්ම ඇතියාට ත් වඩා පවිටු ධර්ම ඇති පුද්ගලයා යැයි කියනු ලැබේ.
කතමෝ ච භික්ඛවේ කල්‍යාණධම්මෝ? ඉධ භික්ඛවේ ඒකච්චෝ සම්මාදිට්ඨිකෝ හෝති ....(පෙ).... සම්මාඤාණී හෝති. සම්මාවිමුත්තී හෝති. අයං වුච්චති භික්ඛවේ කල්‍යාණධම්මෝ.
මහණෙනි, කල්‍යාණ ධර්ම ඇති පුද්ගලයා යනු කවරෙක් ද? මහණෙනි, මෙහිලා ඇතැමෙක් නිවැරදි දෘෂ්ටිය ඇත්තේ වෙයි. ….(පෙ)…. නිවැරදි ඥානය ඇත්තේ වෙයි. නිවැරදි විමුක්තිය ඇත්තේ වෙයි. මහණෙනි, මොහු කල්‍යාණ ධර්ම ඇති පුද්ගලයා යැයි කියනු ලැබේ.
කතමෝ ච භික්ඛවේ කල්‍යාණධම්මේන කල්‍යාණධම්මතරෝ? ඉධ භික්ඛවේ ඒකච්චෝ අත්තනා ච සම්මාදිට්ඨිකෝ හෝති. පරඤ්ච සම්මාදිට්ඨියා සමාදපේති. ....(පෙ).... අත්තනා ච සම්මාඤාණී හෝති, පරඤ්ච සම්මාඤාණේ සමාදපේති. අත්තනා ච සම්මාවිමුත්තී හෝති, පරඤ්ච සම්මාවිමුත්තියා සමාදපේති. අයං වුච්චති භික්ඛවේ කල්‍යාණධම්මේන කල්‍යාණධම්මතරෝති.
මහණෙනි, කල්‍යාණ ධර්ම ඇතියාට ත් වඩා කල්‍යාණ ධර්ම ඇති පුද්ගලයා යනු කවරෙක් ද? මහණෙනි, මෙහිලා ඇතැමෙක් තමා ත් නිවැරදි දෘෂ්ටිය ඇත්තේ වෙයි. අන්‍යයන් ද නිවැරදි දෘෂ්ටියෙහි යොදවන්නේ වෙයි. ….(පෙ)…. තමා ත් නිවැරදි ඥානය ඇත්තේ වෙයි. අන්‍යයන් ද නිවැරදි ඥානයෙහි යොදවන්නේ වෙයි. තමා ත් නිවැරදි විමුක්තිය ඇත්තේ වෙයි. අන්‍යයන් ද නිවැරදි විමුක්තියෙහි යොදවන්නේ වෙයි. මහණෙනි, මොහු කල්‍යාණ ධර්ම ඇතියාට ත් වඩා කල්‍යාණ ධර්ම ඇති පුද්ගලයා යැයි කියනු ලැබේ.
සාදු! සාදු!! සාදු!!!
දුතිය පාපධම්ම – කල්‍යාණධම්ම සූත්‍රය නිමා විය.
සප්පුරිසවග්ගෝ පඨමෝ.
පළමුවෙනි සප්පුරිස වර්ගය අවසන් විය.
එහි පිළිවෙල උද්දානයයි :
සත්පුරුෂ සූත්‍ර සයකි, පාප-කල්‍යාණ සූත්‍ර දෙකක් සහ පාපධම්ම – කල්‍යාණධම්ම සූත්‍ර දෙකක් වශයෙන් මෙහි සූත්‍ර දශයකි.
