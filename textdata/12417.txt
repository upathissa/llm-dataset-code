ඛුද්දක නිකාය
ඉතිවුත්තක පාළි
3.4.3. දේවසද්ද සුත්තං
3.4.3. දෙවියන්ගේ දිව්‍ය කතා බහ ගැන වදාළ දෙසුම
82. වුත්තං හේතං භගවතා. වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. තයෝ’මේ භික්ඛවේ දේවේසු දේවසද්දා නිච්ඡරන්ති සමයා සමයං උපාදාය. කතමේ තයෝ?
“පින්වත් මහණෙනි, දෙවියන් අතර කලින් කල ඇතිවන මේ තුන් ආකාරයක දිව්‍ය වූ කතාබහක් තියෙනවා.
යස්මිං භික්ඛවේ සමයේ අරියසාවකෝ කේසමස්සුං ඕහාරෙත්වා කාසායානි වත්ථානි අච්ඡාදෙත්වා අගාරස්මා අනගාරියං පබ්බජ්ජාය චේතේති. තස්මිං සමයේ දේවේසු දේවසද්දෝ නිච්ඡරති ‘ඒසෝ අරියසාවකෝ මාරේන සද්ධිං සංගාමාය චේතේතී’ති. අයං භික්ඛවේ පඨමෝ දේවේසු දේවසද්දෝ නිච්ඡරති සමයා සමයං උපාදාය.
පින්වත් මහණෙනි, ආර්ය ශ්‍රාවකයෙක් ඉන්නවා. ඔහු යම් වෙලාවක කෙස් රැවුල් බාලා, කසාවත් පොරවලා ගිහි ගෙයින් නික්මිලා අනගාරික පැවිදි ජීවිතයට පත්වෙන්න හිතනවා. අන්න ඒ වෙලාවෙදී දෙවිවරු අතර දිව්‍ය කතා බහක් ඇතිවෙනවා. ‘ඔන්න මේ ආර්ය ශ්‍රාවකයා මාරයාත් එක්ක යුද්ධ කරන්න කල්පනා කරනවා’ කියලා. පින්වත් මහණෙනි, මේ තමයි දෙවිවරු අතර කලින් කල ඇතිවන පළමුවෙනි දිව්‍ය කතා බහ.
පුන චපරං භික්ඛවේ යස්මිං සමයේ අරියසාවකෝ සත්තන්නං බෝධිපක්ඛියානං ධම්මානං භාවනානුයෝගමනුයුත්තෝ විහරති, තස්මිං භික්ඛවේ සමයේ දේවේසු දේවසද්දෝ නිච්ඡරති ‘ඒසෝ අරියසාවකෝ මාරේන සද්ධිං සංගාමේතී’ති. අයං භික්ඛවේ දුතියෝ දේවේසු දේවසද්දෝ නිච්ඡරති සමයා සමයං උපාදාය.
ඒ ගැන තවදුරටත් කියනවා නම්, පින්වත් මහණෙනි, ආර්ය ශ්‍රාවකයා යම් වෙලාවක සත් කොටසකින් යුත් බෝධිපාක්ෂික ධර්ම දියුණු කිරීමේ යෙදිලා ඉන්නවා. අන්න ඒ වෙලාවෙත් පින්වත් මහණෙනි, දෙවිවරු අතර මේ දිව්‍යමය වූ කතා බහ ඇතිවෙනවා. ‘මේ ආර්ය ශ්‍රාවකයා මාරයාත් එක්ක යුද්ධ කරනවා’ කියලා. පින්වත් මහණෙනි, මේ තමයි දෙවිවරු අතර කලින් කල ඇතිවන දෙවෙනි දිව්‍ය කතා බහ.
පුන චපරං භික්ඛවේ යස්මිං සමයේ අරියසාවකෝ ආසවානං ඛයා අනාසවං චේතෝවිමුත්තිං පඤ්ඤාවිමුත්තිං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරති. තස්මිං භික්ඛවේ සමයේ දේවේසු දේවසද්දෝ නිච්ඡරති “ඒසෝ අරියසාවකෝ විජිතසංගාමෝ තමේව සංගාමසීසං අභිවිජිය අජ්ඣාවසතී”ති. අයං භික්ඛවේ තතියෝ දේවේසු දේවසද්දෝ නිච්ඡරති සමයා සමයං උපාදාය.
ඒ ගැන තවදුරටත් කියනවා නම්, පින්වත් මහණෙනි, යම් වෙලාවක ආර්ය ශ්‍රාවකයා ආශ්‍රව ක්ෂය කිරීමෙන් ලබන ආශ්‍රව රහිත වූ චිත්ත විමුක්තියත්, ප්‍රඥා විමුක්තියත් මේ ජීවිතයේදීම තමන් විසින්ම සුවිශේෂ ඤාණයකින් යුතුව සාක්ෂාත් කරනවා. එයට පැමිණිලා වාසය කරනවා. අන්න ඒ වෙලාවෙත් පින්වත් මහණෙනි, දෙවිවරු අතර මේ දිව්‍යමය වූ කතා බහ ඇතිවෙනවා. ‘ඔන්න මේ ආර්ය ශ්‍රාවකයා යුද්ධය දිනුවා. යුද්ධ භූමියේ ජය ලබලා වාසය කරනවා’ කියලා. පින්වත් මහණෙනි, මේ තමයි දෙවිවරු අතර කලින් කල ඇතිවන තුන්වෙනි දිව්‍ය කතා බහ.
ඉමේ ඛෝ භික්ඛවේ තයෝ දේවේසු දේවසද්දා නිච්ඡරන්ති සමයා සමයං උපාදායා’ති.
පින්වත් මහණෙනි, මේ තමයි දෙවියන් අතර කලින් කල ඇතිවෙන තුන් ආකාරයක දිව්‍ය කතාබහ.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “දිස්වා විජිතසංගාමං සම්මාසම්බුද්ධසාවකං,
දේවතා’පි නමස්සන්ති මහන්තං වීතසාරදං
“යුද්ධය දිනපු ඒ සම්මා සම්බුදු ශ්‍රාවකයා දැකලා දෙවියෝ පවා ඒ මහා ප්‍රඥාවන්තයාට නමස්කාර කරනවා.
3. නමෝ තේ පුරිසාජඤ්ඤ යෝ ත්වං දුජ්ජයමජ්ඣගා,
ජෙත්වාන මච්චුනෝ සේනං විමොක්ඛේන අනාවරං
‘ආජානීය වූ පුරුෂ ශ්‍රේෂ්ඨයාණෙනි, මුඹ වහන්සේට නමස්කාර වේවා! ඒ ඔබ දිනන ලද්දේ ජය ගැනීමට ඉතා අසීරු වූ යුද්ධයකිනි. මාර සේනාව සිඳ බිඳ දැම්මා. ඔබගේ ඒ චිත්ත විමෝක්ෂය කිසිවෙකුටත් වළකාලිය නොහැකිය.’
4. ඉති හේතං නමස්සන්ති දේවතා පත්තමානසං,
තඤ්හි තස්ස න පස්සන්ති යේන මච්චුවසං වජේ”ති
උත්තරීතර නිවනට පත් වූ සිත් ඇති උතුමන්ට දෙවියන් පවා ඔය විදිහට නමස්කාර කරනවා. යම් කරුණකින් ඒ උතුමන් යළින් මරු වසඟයට පැමිණෙනවා නම්, එබඳු කරුණක් දෙවියන්ටවත් දැකගන්න බැහැ.”
අයම්පි අත්ථෝ වුත්තෝ භගවතා. ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
