අංගුත්තර නිකාය
සත්තක නිපාතෝ
7.1.3.9. උපාසක අපරිහානීය සුත්තං
7.1.3.9. උපාසක නොපිරිහෙන කරුණු ගැන වදාළ දෙසුම
(සාවත්ථිනිදානං)
සැවැත් නුවර දී ය …..
සත්තිමේ භික්ඛවේ, ධම්මා උපාසකස්ස පරිහානාය සංවත්තන්ති. කතමේ සත්ත:
මහණෙනි, උපාසකයාගේ පිරිහීම පිණිස මේ කරුණු සත හේතු වෙයි. ඒ කවර කරුණු සතක් ද යත්;
භික්ඛු දස්සනං හාපේති, සද්ධම්මසවණං පමජ්ජති, අධිසීලේ න සික්ඛති, අප්පසාදබහුලෝ හෝති භික්ඛූසු ථේරේසු චේව නවේසු ච මජ්ඣිමේසු ච, උපාරම්භචිත්තෝ ධම්මං සුණාති රන්ධගවේසී, ඉතෝ ච බහිද්ධා දක්ඛිණෙය්‍යං ගවේසති, තත්ථ ච පුබ්බකාරං කරෝති.
භික්ෂූන් දකින්නට නොයයි. සද්ධර්ම ශ්‍රවණයට ප්‍රමාද වෙයි. උසස් සීලයෙහි නොහික්මෙයි. ස්ථවිර භික්ෂූන් කෙරෙහි ත්, මධ්‍යම භික්ෂූන් කෙරෙහි ත්, නවක භික්ෂූන් කෙරෙහි ත් අප්‍රසාදය බහුල වෙයි. වැරදි සොයන අදහසින්, දොස් දක්නා සිතින් බණ අසයි. මේ සසුනෙන් බැහැර ව පින් සළකා දන් දිය යුතු අය සොයයි, එහි ද වතාවත් ආදිය කරයි. බැහැර තැනකට ගිය කල්හි ද කලින් කළ පරිදි ම කටයුතු කරයි.
ඉමේ ඛෝ භික්ඛවේ, සත්ත ධම්මා උපාසකස්ස පරිහානාය සංවත්තන්ති.
මහණෙනි, උපාසකයාගේ පිරිහීම පිණිස මේ කරුණු සත හේතු වෙයි.
සත්තිමේ භික්ඛවේ, ධම්මා උපාසකස්ස අපරිහානාය සංවත්තන්ති. කතමේ සත්ත:
මහණෙනි, උපාසකයාගේ නොපිරිහීම පිණිස මේ කරුණු සත හේතු වෙයි. ඒ කවර කරුණු සතක් ද යත්;
භික්ඛුදස්සනං න හාපේති. සද්ධම්මසවණං නප්පමජ්ජති. අධිසීලේ සික්ඛති. පසාදබහුලෝ හෝති භික්ඛූසු ථේරේසු චේව නවේසු ච මජ්ඣිමේසු ච. අනුපාරම්භචිත්තෝ ධම්මං සුණාති න රන්ධගවේසී. න ඉතෝ බහිද්ධා දක්ඛිණෙය්‍යං ගවේසති. ඉධ ච පුබ්බකාරං කරෝති.
භික්ෂූන් දකින්නට යෑම අත් නොහරියි. සද්ධර්ම ශ්‍රවණයට ප්‍රමාද නොවෙයි. උසස් සීලයෙහි හික්මෙයි. ස්ථවිර භික්ෂූන් කෙරෙහි ත්, මධ්‍යම භික්ෂූන් කෙරෙහි ත්, නවක භික්ෂූන් කෙරෙහි ත් ප්‍රසාද බහුල වෙයි. වැරදි සොයන අදහසින් තොර ව දොස් දක්නා සිතින් තොරව බණ අසයි. මේ සසුනෙන් බැහැර ව පින් සළකා දන් දිය යුතු අය නොසොයයි, මෙසසුනෙහි ම වතාවත් කරයි. මෙහි දී මුල සිට ම එක අයුරින් කටයුතු කරයි.
ඉමේ ඛෝ භික්ඛවේ, සත්ත ධම්මා උපාසකස්ස අපරිහානාය සංවත්තන්තීති.
මහණෙනි, උපාසකයාගේ නොපිරිහීම පිණිස මේ කරුණු සත හේතු වෙයි.
(ගාථා)
දස්සනං භාවිතත්තානං යෝ හාපේති උපාසකෝ,
සවණං ච අරියධම්මානං අධිසීලේ න සික්ඛති
1. යම් උපාසකයෙක් වැඩූ සිත් ඇති භික්ෂූන්ගේ දැක්ම ද, ආර්ය ධර්මයෙහි ශ්‍රවණය ද පිරිහෙළයි නම්, අධිශීලයෙහි නොහික්මෙයි නම්,
අප්පසාදෝ ච භික්ඛූසු භිය්‍යෝ භිය්‍යෝ පවඩ්ඪති,
උපාරම්භචිත්තෝ ච සද්ධම්මං සෝතු මිච්ඡති
2. භික්ෂූන් කෙරෙහි අප්‍රසාදය වැඩි වැඩියෙන් වඩයි නම්, දොස් සොයන සිතින් ධර්මය අසන්නට කැමති වෙයි නම්,
ඉතෝ ච බහිද්ධා අඤ්ඤං දක්ඛිණෙය්‍යං ගවේසති,
තත්ථේව ච පුබ්බකාරං යෝ කරෝති උපාසකෝ
3. මේ සසුනෙන් බැහැර ව පින් සළකා දන් පිදිය යුතු උදවිය සොයා යයි නම්, එහිදී ම වතාවත් කරයි. එහිදි ද යම් උපාසකයෙක් පෙර පරිදි කටයුතු කරයි නම්,
ඒතේ ඛෝ පරිහානීයේ සත්ත ධම්මේ සුදේසිතේ,
උපාසකෝ සේවමානෝ සද්ධම්මා පරිහායති
4. පිරිහීම පිණිස පවතින මැනැවින් දෙසන ලද මේ කරුණු සත සේවනය කරන උපාසක තෙමේ සද්ධර්මයෙන් පිරිහී යයි.
දස්සනං භාවිතත්තානං යෝ න හාපේති උපාසකෝ,
සවණං ච අරියධම්මානං අධිසීලේ ච සික්ඛති
5. යම් උපාසකයෙක් වැඩූ සිත් ඇති භික්ෂූන්ගේ දැක්ම ද, ආර්ය ධර්මයෙහි ශ්‍රවණය ද නොපිරිහෙළයි නම්, අධිශීලයෙහි හික්මෙයි නම්,
පසාදෝ චස්ස භික්ඛූසු භිය්‍යෝ භිය්‍යෝ පවඩ්ඪති,
අනුපාරම්භචිත්තෝ ච සද්ධම්මං සෝතුමිච්ඡති
6. භික්ෂූන් කෙරෙහි ප්‍රසාදය වැඩි වැඩියෙන් වඩයි නම්, දොස් නොසොයන සිතින් ධර්මය අසන්නට කැමති වෙයි නම්,
නයිතෝ බහිද්ධා අඤ්ඤං දක්ඛිණෙය්‍යං ගවේසති,
ඉධේව ච පුබ්බකාරං යෝ කරෝති උපාසකෝ
7. මේ සසුනෙන් බැහැර ව පින් සළකා දන් පිදිය යුතු උදවිය සොයා නොයයි නම්, මෙසසුනෙහි වතාවත් කරයි. මෙහිදී යම් උපාසකයෙක් පෙර පරිදි කටයුතු කරයි නම්,
ඒතේ ඛෝ අපරිහානීයේ සත්ත ධම්මේ සුදේසිතේ,
උපාසකෝ සේවමානෝ සද්ධම්මා න පරිහායති
8. නොපිරිහීම පිණිස මැනැවින් දෙසන ලද මේ කරුණු සත සේවනය කරන උපාසක තෙමේ සද්ධර්මයෙන් නොපිරිහෙයි.
සාදු! සාදු!! සාදු!!!
උපාසක අපරිහානීය සූත්‍රය නිමා විය.
