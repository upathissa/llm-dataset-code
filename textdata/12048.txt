ඛුද්දක නිකාය
උදාන පාළි
5.4. කුමාරක සුත්තං
5.4. පොඩි දරුවන් අරභයා වදාළ උදානය
1. ඒවං මේ සුතං: ඒකං සමයං භගවා සාවත්ථියං විහරති, ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සම්බහුලා කුමාරකා අන්තරා ච සාවත්ථිං අන්තරා ච ජේතවනං මච්ඡකේ බාධෙන්ති. අථ ඛෝ භගවා පුබ්බණ්හසමයං නිවාසෙත්වා පත්තචීවරමාදාය සාවත්ථිං පිණ්ඩාය පාවිසි. අද්දසා ඛෝ භගවා තේ සම්බහුලේ කුමාරකේ අන්තරා ච සාවත්ථිං අන්තරා ච ජේතවනං මච්ඡකේ බාධෙන්තේ. දිස්වාන යේන තේ කුමාරකා තේනුපසංකමි. උපසංකමිත්වා තේ කුමාරකේ ඒතදවෝච: “භායථ වෝ, තුම්හේ කුමාරකා, දුක්ඛස්ස? අප්පියං වෝ දුක්ඛං?”ති “ඒවං භන්තේ, භායාම මයං දුක්ඛස්ස, අප්පියං නෝ දුක්ඛං”ති.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ.එදා පොඩි දරුවන් පිරිසක් සැවැත් නුවරටත්, ජේතවනයටත් අතර මාළු අල්ල අල්ල හිටියා. ඒ වෙලාවේ භාග්‍යවතුන් වහන්සේ උදේ වරුවේ, සිවුරු පොරොවාගෙන, පාත්‍ර සිවුරු අරගෙන, සැවැත් නුවරට පිණ්ඩපාතෙ වැඩියා. සැවැත් නුවරත්, ජේතවනයත් අතර මාළු අල්ලමින් සිටි ඒ පොඩි දරුවන්ව භාග්‍යවතුන් වහන්සේට දැකගන්න ලැබුනා. දැකලා ඒ පොඩි දරුවන් ළඟට වැඩියා. වැඩම කරලා ඒ දරුවන්ගෙන් මෙහෙම ඇහුවා.“පින්වත් දරුවනි, ඔයාලා දුකට භයයි නේද? දුකට කැමැති නෑ නේද?”“එසේ ය, ස්වාමීනී, අපි දුකට භයයි. දුකට කැමැති නෑ.”
2. අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
ඉතින් භාග්‍යවතුන් වහන්සේ මේ කරුණ දැනගෙන, ඒ වෙලාවේ මේ උදානය වදාළා.
1.“සචේ භායථ දුක්ඛස්ස සචේ වෝ දුක්ඛමප්පියං,
මා‘කත්ථ පාපකං කම්මං, ආවි වා යදි වා රහෝ
“ඉදින් ඔබ දුකට භය නම්, දුකට කැමැති නැත්නම්, එළිපිටවත්, රහසින්වත් පාපී දෙයක් කරන්න එපා!
2.“සචේ ච පාපකං කම්මං කරිස්සථ කරෝථ වා,
න වෝ දුක්ඛා පමුත්‍යත්ථි, උපෙච්ච පි පලායතං”ති
ඉතින් පව් කළොත්, අනාගතයේ හෝ පව් කළොත්, ඒකෙන් මිදෙන්න කොච්චර පැනලා යන්න හැදුවත් ඔබට දුකින් මිදෙන්න ලැබෙන්නේ නෑ.”
සාදු! සාදු!! සාදු!!!
