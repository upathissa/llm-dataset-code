ඛුද්දක නිකාය
පේතවත්ථු
1.8. ගෝණ පේත වත්ථු
1.8. ගෝණ ප්‍රේත වස්තුව
46.කින්නු උම්මත්තරූපෝව ලායිත්වා හරිතං තිණං
ඛාද ඛාදාති ලපසි ගතසත්තං ජරග්ගවං
46. ඇයි ළමයෝ උඹට පිස්සුද? නිල් තණ කපාගෙන ඇවිල්ල ‘කාපන්’ කාපන්, කියල ඔය කවන්න හදන්නෙ මැරිච්ච මහළු ගොනාට නේද?
47.න හි අන්නේන පානේන මතෝ ගොණෝ සමුට්ඨහේ
ත්වංසි බාලෝ ච දුම්මේධෝ යථා තඤ්ඤෝ ච දුම්මතී‘ති
47. මේ මැරිච්ච ගොනා ආහාරපාන දුන්න කියල නැගිටින්නෙ නෑ. අඥාන මනුස්සයෙක් දොඩනවා වගේ උඹත් ළමයෝ නුවණ නැති මෝඩයෙක්ද?
48.ඉමේ පාදා ඉදං සීසං අයං කායෝ සවාලධී
නෙත්තා තථේව තිට්ඨන්ති අයං ගෝණෝ සමුට්ඨහේ
48. ඒ වුනාට තාත්තෙ මේ තියෙන්නෙ කකුල්. මේ තියෙන්නෙ ඔළුව. මේ තියෙන්නෙ වළිගෙත් එක්කම ඇඟ. මේ ඇස් දෙක තියෙන්නෙ තිබුන විදිහටම. මේ ගොනා නැගිටීවි.
49.නාය්‍යකස්ස හත්ථපාදා කායෝ සීසඤ්ච දිස්සති
රුදං මත්තිකථූපස්මිං න නූ ත්වඤ්ඤේව දුම්මතී‘ති
49. ඒ වුනාට අපේ සීයගෙ අතපය, ශරීරය, හිස මොකවත් දැකගන්ට නෑ. එහෙම එකේ ඒ සීය වෙනුවෙන් හදපු මැටි ස්ථුපෙට අඬන තාත්තම නේද මෝඩ?
50.ආදිත්තං වත මං සන්තං ඝතසිත්තංව පාවකං
වාරිනා විය ඕසිඤ්චං සබ්බං නිබ්බාපයේ දරං
50. ගින්නකට ඉසින ගිතෙලක් වගේ දුකෙන් ගිනි ගත්තු මාව නිවිල ගියා. වතුර ඉහල නිවල දානවා වගේ මගේ සියලු කාය චිත්ත පීඩා නිවිල ගියා.
51.අබ්බූළ්හං වත මේ සල්ලං සෝකං හදයනිස්සිතං
යෝ මේ සෝකපරේතස්ස පිතුසෝකං අපානුදි
51. මගේ පපුව ඇතුළේ ඇනි ඇනී තිබුණු සෝක හුල ඔබ උදුරලා දැම්මා. පියා මළ සෝකය නිසා මං ගොඩාක් සෝකයෙන් පෙළි පෙළී හිටියේ. ඔබ ඒක දුරු කළා.
52.ස්වාහං අබ්බූළ්හසල්ලොස්මි සීතිභූතෝස්මි නිබ්බුතෝ
න සෝචාමි න රෝදාමි තව සුත්වාන මාණවා
52. පින්වත් දරුව, නුඹේ අවවාදය අසපු ඒ මම දැන් සෝක හුල් උදුරා දැමූ කෙනෙක්. සිහිල් වුන කෙනෙක්. නිවුන කෙනෙක්. දැන් මං සෝක වෙන්නෙ නෑ. හඬන්නෙ නෑ.
53.ඒවං කරොන්ති සප්පඤ්ඤා යේ හොන්ති අනුකම්පකා
විනිවත්තයන්ති සෝකම්හා සුජාතෝ පිතරං යථා‘ති
53. යම් කෙනෙකුට අනුකම්පා කරනවා නම් ප්‍රඥාවන්ත අය ඔහොම තමයි කරන්නෙ. මේ සුජාත කුමාරයා තමන්ගෙ පියාව සෝකයෙන් මුදවනවා වගේ අන් අයව සෝකයෙන් මුදවනවා.
සාදු! සාදු!! සාදු!!!
ගෝණපේතවත්ථු අට්ඨමං.
අට වෙනි ගෝණ ප්‍රේත වස්තුවයි.
