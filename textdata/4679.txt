සංයුත්ත නිකාය
සළායතන වග්ගෝ
1.12.4. කාමගුණ සුත්තං
1.12.4. කාමගුණ ගැන වදාළ දෙසුම
පුබ්බේව මේ භික්ඛවේ සම්බෝධා අනභිසම්බුද්ධස්ස බෝධිසත්තස්සේව සතෝ ඒතදහෝසි. යේමේ පඤ්චකාමගුණා චේතසෝ සම්ඵුට්ඨපුබ්බා අතීතා නිරුද්ධා විපරිණතා, තත්‍ර මේ චිත්තං බහුලං ගච්ඡමානං ගච්ඡෙය්‍ය, පච්චුප්පන්නේසු වා, අප්පං වා අනාගතේසු.
පින්වත් මහණෙනි, සම්බුද්ධත්වයට කලින් ම සම්බුද්ධත්වයට පත් නොවී සිටියදී ම (මේ ජීවිතේදී) බෝධිසත්වයෙක් වශයෙන් සිටියදී ම මට මේ අදහස ඇති වුණා. යම් මේ පංච කාම ගුණයන් තියෙනවා නොවැ. ඒවා සිතින් ස්පර්ශ කළාට පස්සේ අතීතයට ගියාට පස්සේ නිරුද්ධ වුණාට පස්සේ, වෙනස් වුණාට පස්සේ, මගේ සිත බහුල වශයෙන් යනවා නම් යන්නේ ඒ කරාමයි. වර්තමාන පංච කාම ගුණවලට හෝ අනාගත පංච කාම ගුණවලට ඇදිලා යන්නේ අල්ප වශයෙන්.
තස්ස මය්හං භික්ඛවේ, ඒතදහෝසි: යේමේ පඤ්චකාමගුණා චේතසෝ සම්ඵුට්ඨපුබ්බා අතීතා නිරුද්ධා විපරිණතා, තත්‍ර මේ අත්තරූපේන අප්පමාදෝ සති චේතසෝ ආරක්ඛෝ කරණීයෝ.
පින්වත් මහණෙනි, එතකොට ඒ මට මෙහෙම සිතුණා. කලින් සිතින් ස්පර්ශ කරපු, අතීතයට ගියපු, නිරුද්ධ වුණු, වෙනස් වුණු, යම් මේ පංච කාම ගුණයක් ඇත්නම්, තමන්ට යහපත උදාකර ගනු කැමති මා කළ යුත්තේ පමා නොවී ඒ ගැන සිහිය උපදවා ගෙන සිතේ ආරක්ෂාව ඇති කර ගැනීමයි කියලා.
තස්මාතිහ භික්ඛවේ, තුම්හාකම්පි යේ වෝ පඤ්චකාමගුණා චේතසෝ සම්ඵුට්ඨපුබ්බා අතීතා නිරුද්ධා විපරිණතා, නනු වෝ චිත්තං බහුලං ගච්ඡමානං ගච්ඡෙය්‍ය පච්චුප්පන්නේසු වා අප්පං වා අනාගතේසු. තස්මාතිහ භික්ඛවේ, තුම්හාකම්පි යේ වෝ පඤ්චකාමගුණා චේතසෝ සම්ඵුට්ඨපුබ්බා අතීතා නිරුද්ධා විපරිණතා තත්‍ර වෝ අත්තරූපේහි අප්පමාදෝ සති චේතසෝ ආරක්ඛෝ කරණීයෝ.
එනිසා පින්වත් මහණෙනි, ඔබට වුණත් කළින් සිතින් ස්පර්ශ කරපු, අතීතයට ගියපු, නිරුද්ධ වුණ, වෙනස් වුණ යම් මේ පංච කාම ගුණයන් ඇත්නම්, ඔබගේ සිතත් බහුල වශයෙන් යනවා නම් යන්නේ ඒ කරාම නේද? වර්තමාන පංච කාම ගුණවලට හෝ අනාගත පංච කාම ගුණවලට ඇදිලා යන්නේ අල්ප වශයෙන් නේද? එනිසා පින්වත් මහණෙනි, ඔබටත් කළින් සිතින් ස්පර්ශ කරපු, අතීතයට ගියපු, නිරුද්ධ වුණ, වෙනස් වුණ යම් මේ පංච කාම ගුණයන් ඇත්නම්, තමන්ට යහපත උදාකර ගනු කැමති ඔබ කළ යුත්තේත් පමා නොවී ඒ ගැන සිහිය උපදවා ගෙන සිතේ ආරක්ෂාව ඇති කර ගැනීම ම යි.
තස්මාතිහ භික්ඛවේ, සේ ආයතනේ වේදිතබ්බේ, යත්ථ චක්ඛුඤ්ච නිරුජ්ඣති, රූපසඤ්ඤා ච විරජ්ජති,3 සේ ආයතනේ වේදිතබ්බේ, යත්ථ සෝතඤ්ච නිරුජ්ඣති සද්දසඤ්ඤා ච විරජ්ජති සේ ආයතනේ වේදිතබ්බේ, යත්ථ ඝානඤ්ච නිරුජ්ඣති ගන්ධසඤ්ඤා ච විරජ්ජති සේ ආයතනේ වේදිතබ්බේ, යත්ථ ජිව්හා ච නිරුජ්ඣති රසසඤ්ඤා ච විරජ්ජති සේ ආයතනේ වේදිතබ්බේ, යත්ථ කායෝ ච නිරුජ්ඣති ඵොට්ඨබ්බසඤ්ඤා ච විරජ්ජති5 සේ ආයතනේ වේදිතබ්බේ, යත්ථ මනෝ ච නිරුජ්ඣති ධම්මසඤ්ඤා ච විරජ්ජති සේ ආයතනේ වේදිතබ්බේති. ඉදං වත්වා භගවා උට්ඨායාසනා විහාරං පාවිසි.
ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ. යම් තැනක කනත් නිරුද්ධ වෙනවා නම් ශබ්ද සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ., යම් තැනක නාසයත් නිරුද්ධ වෙනවා නම්, ගන්ධ සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ. යම් තැනක දිවත් නිරුද්ධ වෙනවා නම්, රස සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ. යම් තැනක කයත් නිරුද්ධ වෙනවා නම්, පහස සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ කියලා. මෙය වදාළ භාග්‍යවතුන් වහන්සේ අසුනෙන් නැගිට විහාරයට පිවිස වදාළා.
අථ ඛෝ තේසං භික්ඛූනං අචිරපක්කන්තස්ස භගවතෝ ඒතදහෝසි: ඉදං ඛෝ නෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ. “තස්මාතිහ භික්ඛවේ, සේ ආයතනේ වේදිතබ්බේ යත්ථ චක්ඛුඤ්ච නිරුජ්ඣති, රූපසඤ්ඤා ච විරජ්ජති, සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති ධම්මසඤ්ඤා ච විරජ්ජති, සේ ආයතනේ වේදිතබ්බේති. කෝ නු ඛෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං විභජෙය්‍යාති.
එතකොට භාග්‍යවතුන් වහන්සේ වැඩම කොට නොබෝ වේලාවකින් ඒ භික්ෂූන්ට මේ අදහස ඇති වුණා. ප්‍රිය ආයුෂ්මතුනි, භාග්‍යවතුන් වහන්සේ අපට “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා සංක්ෂිප්තව මාතෘකාවක් වශයෙන් වදාරා, විස්තර වශයෙන් අරුත් බෙදා නොදක්වා විහාරයට වැඩමකොට වදාළා. ඉතින් භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ, විස්තර වශයෙන් අරුත් නොබෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්නේ කවුද?
අථ ඛෝ තේසං භික්ඛූනං ඒතදහෝසි, අයං ඛෝ ආයස්මා ආනන්දෝ සත්ථු චේව සංවණ්ණිතෝ සම්භාවිතෝ ච විඤ්ඤූනං සබ්‍රහ්මචාරීනං. පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං. යන්නූන මයං යේනායස්මා ආනන්දෝ තේනුපසංකමෙය්‍යාම, උපසංකමිත්වා ආයස්මන්තං ආනන්දං ඒතමත්ථං පටිපුච්ඡෙය්‍යාමාති.
එතකොට ඒ භික්ෂූන්ට මේ අදහස ඇති වුණා. මේ ආයුෂ්මත් ආනන්දයන් වහන්සේ, ශාස්තෘන් වහන්සේ විසිනුත් යහපත් ලෙස වර්ණනා කරපු කෙනෙක්. නුවණැති සබ්‍රහ්මචාරීන් වහන්සේලා විසිනුත් සම්භාවනා කරන ලද කෙනෙක්. ඉතින් ආයුෂ්මත් ආනන්දයන් වහන්සේ නම්, භාග්‍යවතුන් වහන්සේ සංක්ෂිප්ත මාතෘකාවක් වශයෙන් වදාළ, විස්තර වශයෙන් අරුත් නොබෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්ට සමර්ථයි. ඒ නිසා අපි ආයුෂ්මත් ආනන්දයන් වහන්සේ වෙත යමු. ගිහින් ආයුෂ්මත් ආනන්දයන් වහන්සේගෙන් මේ අරුත් විමසමු.
අථ ඛෝ තේ භික්ඛූ යේනායස්මා ආනන්දෝ තේනුපසංකමිංසු. උපසංකමිත්වා ආයස්මතා ආනන්දේන සද්ධිං සම්මෝදිංසු. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ ආයස්මන්තං ආනන්දං ඒතදවෝචුං: ඉදං ඛෝ නෝ ආවුසෝ ආනන්ද, භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ “තස්මාතිහ භික්ඛවේ, සේ ආයතනේ වේදිතබ්බේ. යත්ථ චක්ඛුඤ්ච නිරුජ්ඣති රූපසඤ්ඤා ච විරජ්ජති සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති, ධම්මසඤ්ඤා ච විරජ්ජති සේ ආයතනේ වේදිතබ්බේති.
එතකොට ඒ භික්ෂූන් ආයුෂ්මත් ආනන්දයන් වහන්සේ වෙත පැමිණුනා. පැමිණිලා ආයුෂ්මත් ආනන්දයන් වහන්සේ සමඟ සතුටු විය යුතු පිළිසදර කතා බහේ යෙදිලා එකත්පස්ව වාඩිවුණා. එකත්පස්ව වාඩිවුණ ඒ භික්ෂූන් ආයුෂ්මත් ආනන්ද තෙරුන්ට මෙකරුණ පැවසුවා. ප්‍රිය ආයුෂ්මත් ආනන්ද, භාග්‍යවතුන් වහන්සේ අපට “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා සංක්ෂිප්තව මාතෘකාවක් වශයෙන් වදාළා. විස්තර වශයෙන් අරුත් බෙදා නොදක්වා විහාරයට වැඩම කොට වදාළා.
තේසං නෝ ආවුසෝ, අම්හාකං අචිරපක්කන්තස්ස භගවතෝ ඒතදහෝසි: ඉදං ඛෝ නෝ ආවුසෝ, භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ, තස්මාතිහ භික්ඛවේ, සේ ආයතනේ වේදිතබ්බේ, යත්ථ චක්ඛුඤ්ච නිරුජ්ඣති, රූපසඤ්ඤා ච විරජ්ජති, සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති, ධම්මසඤ්ඤා ච විරජ්ජති, සේ ආයතනේ වේදිතබ්බේ”ති. කෝ නු ඛෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජෙය්‍යාති.
ඉතින් ප්‍රිය ආයුෂ්මතුනි, භාග්‍යවතුන් වහන්සේ වැඩම කොට නොබෝ වේලාවකින් ඒ අපට මේ අදහස ඇති වුණා. ප්‍රිය ආයුෂ්මතුනි, භාග්‍යවතුන් වහන්සේ අපට “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා සංක්ෂිප්තව මාතෘකාවක් වශයෙන් වදාරා, විස්තර වශයෙන් අරුත් බෙදා නො දක්වා විහාරයට වැඩම කොට වදාළා. ඉතින් භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ, විස්තර වශයෙන් අරුත් නොබෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්නේ කවුද?
තේසං නෝ ආවුසෝ, අම්හාකං ඒතදහෝසි: අයං ඛෝ ආයස්මා ආනන්දෝ සත්ථු චේව සංවණ්ණිතෝ, සම්භාවිතෝ ච විඤ්ඤූනං සබ්‍රහ්මචාරීනං. පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං. යන්නූන මයං යේනායස්මා ආනන්දෝ තේනුපසංකමෙය්‍යාම. උපසංකමිත්වා ආයස්මන්තං ආනන්දං ඒතමත්ථං පටිපුච්ඡෙය්‍යාමාති. විභජතායස්මා ආනන්දෝති.
එතකොට ඒ අපට මේ අදහස ඇති වුණා. මේ ආයුෂ්මත් ආනන්දයන් වහන්සේ, ශාස්තෘන් වහන්සේ විසිනුත් යහපත් ලෙස වර්ණනා කරපු කෙනෙක්. නුවණැති සබ්‍රහ්මචාරීන් වහන්සේලා විසිනුත් සම්භාවනා කරන ලද කෙනෙක්. ඉතින් ආයුෂ්මත් ආනන්දයන් වහන්සේ නම්, භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ, විස්තර වශයෙන් අරුත් නො බෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්ට සමර්ථයි. ඒ නිසා අපි ආයුෂ්මත් ආනන්දයන් වහන්සේ වෙත යමු. ගිහින් ආයුෂ්මත් ආනන්දයන් වහන්සේගෙන් මේ අරුත් විමසමු කියලා. ආයුෂ්මත් ආනන්දයෙනි, එය බෙදා දක්වනු මැනව.
සෙය්‍යථාපි ආවුසෝ, පුරිසෝ සාරත්ථිකෝ සාරගවේසී සාරපරියේසනං චරමානෝ මහතෝ රුක්ඛස්ස තිට්ඨතෝ සාරවතෝ අතික්කම්මේව මූලං අතික්කම්ම ඛන්ධං සාඛාපලාසේ සාරං පරියේසිතබ්බං මඤ්ඤෙය්‍ය. ඒවං සම්පදමිදං. ආයස්මන්තානං සත්ථරි සම්මුඛීභූතේ තං භගවන්තං අතිසිත්වා අම්හේ ඒතමත්ථං පටිපුච්ඡිතබ්බං මඤ්ඤථ. සෝහාවුසෝ භගවා ජානං ජානාති පස්සං පස්සති චක්ඛුභූතෝ ඤාණභූතෝ ධම්මභූතෝ බ්‍රහ්මභූතෝ වත්තා පවත්තා අත්ථස්ස නින්නේතා අමතස්ස දාතා ධම්මස්සාමී තථාගතෝ. සෝ චේව පනේතස්ස කාලෝ අහෝසි, යං භගවන්තඤ්ඤේව ඒතමත්ථං පටිපුච්ඡෙය්‍යාථ. යථා වෝ භගවා ව්‍යාකරෙය්‍ය තථා නං ධාරෙය්‍යාථාති.
ප්‍රිය ආයුෂ්මතුනි, ඕක මේ වගේ දෙයක්. ඔන්න අරටුවකින් ප්‍රයෝජන ඇති පුරුෂයෙක් හිටියා. ඔහු අරටුවක් සොයමින්, අරටුවක් විමසමින් ඇවිදගෙන යද්දි අරටුව සහිතව තියෙන මහා රුකක් දැක්කා. ඉතින් ඔහු මුල ඉක්මවා, කඳත් ඉක්මවා, කොළ අතුවල අරටුව සෙවිය යුතුය කියා සිතනවා නම්, ඒකත් මේ වගේ දෙයක් තමයි. ප්‍රිය ආයුෂ්මතුන් වහන්සේලා හට ශාස්තෘන් වහන්සේව සම්මුඛ වූ වෙලාවේ ඒ භාග්‍යවතුන් වහන්සේව ඉක්මවා, අපෙන් ඔය අරුත් විමසන්නට සිතුවා නොවැ. ප්‍රිය ආයුෂ්මතුනි, ඒ භාග්‍යවතුන් වහන්සේ ම දත යුතු දෙය දන්නා සේක. දැක්ක යුතු දෙය දක්නා සේක. දහම් ඇස් ඇති සේක. නුවණ තුළ ම සිටින සේක. ධර්මය තුළ ම සිටින සේක. ශ්‍රේෂ්ඨත්වය තුළම සිටින සේක. පිරිසිදු වදන් පවසන සේක. මැනවින් පවසන වදන් ඇති සේක. අරුත් මතු කොට පෙන්වන සේක. අමා නිවන් දෙන සේක. ධර්ම ස්වාමී වන සේක. තථාගත වන සේක. යම් හෙයකින් ඒ භාග්‍යවතුන් වහන්සේ ගෙන්ම ඔය අර්ථය විමසුවා නම්, එයට කල් තිබුණා. යම් විදියකින් භාග්‍යවතුන් වහන්සේ වදාළ සේක් නම් ඒ විදිහටමයි දරා ගත යුත්තේ.
අද්ධා ආවුසෝ ආනන්ද භගවා ජානං ජානාති පස්සං පස්සති චක්ඛුභූතෝ ඤාණභූතෝ ධම්මභූතෝ බ්‍රහ්මභූතෝ වත්තා පවත්තා අත්ථස්ස නින්නේතා අමතස්ස දාතා ධම්මස්සාමී තථාගතෝ. සෝ චේව පනේතස්ස කාලෝ අහෝසි, යං භගවන්තඤ්ඤේව ඒතමත්ථං පටිපුච්ඡෙය්‍යාම යථා නෝ භගවා ව්‍යාකරෙය්‍ය තථා නං ධාරෙය්‍යාම. අපි චායස්මා ආනන්දෝ සත්ථුචේව සංවණ්ණිතෝ, සම්භාවිතෝ ච විඤ්ඤූනං සබ්‍රහ්මචාරීනං, පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං, විභජතායස්මා ආනන්දෝ අගරුං කරිත්වාති.
ප්‍රිය ආයුෂ්මත් ආනන්ද, ඒකාන්තයෙන් ම ඒ භාග්‍යවතුන් වහන්සේම දත යුතු දෙය දන්නා සේක. දැක්ක යුතු දෙය දක්නා සේක. දහම් ඇස් ඇති සේක. නුවණ තුළ ම සිටින සේක. ධර්මය තුළ ම සිටින සේක. ශ්‍රේෂ්ඨත්වය තුළ ම සිටින සේක. පිරිසිදු වදන් පවසන සේක. මැනවින් පවසන වදන් ඇති සේක. අරුත් මතු කොට පෙන්වන සේක. අමා නිවන් දෙන සේක. ධර්ම ස්වාමී වන සේක. තථාගත වන සේක. යම් හෙයකින් ඒ භාග්‍යවතුන් වහන්සේගෙන් ම ඔය අර්ථය විමසුවා නම්, එයට කල් තිබුණා. යම් විදියකින් භාග්‍යවතුන් වහන්සේ වදාළ සේක් නම් ඒ විදිහටම තමයි දරා ගත යුත්තේ. එනමුත් ආයුෂ්මත් ආනන්දයන් ශාස්තෘන් වහන්සේ විසිනුත් යහපත් ලෙස වර්ණනා කරපු කෙනෙක්. නුවණැති සබ්‍රහ්මචාරීන් වහන්සේලා විසිනුත් සම්භාවනා කරන ලද කෙනෙක්. ඉතින් ආයුෂ්මත් ආනන්දයන් වහන්සේ නම්, භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ, විස්තර වශයෙන් අරුත් නො බෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්ට සමර්ථයි. ආයුෂ්මත් ආනන්දයන් බරක් නො කොට මෙහි අරුත් බෙදා පැවසුව මැනව.
තේනහාවුසෝ සුණාථ සාධුකං මනසිකරෝථ භාසිස්සාමීති. ඒවමාවුසෝති ඛෝ තේ භික්ඛූ ආයස්මතෝ ආනන්දස්ස පච්චස්සෝසුං. ආයස්මා ආනන්දෝ ඒතදවෝච: යං ඛෝ වෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ: තස්මාතිහ භික්ඛවේ සේ ආයතනේ වේදිතබ්බේ, යත්ථ චක්ඛුඤ්ච නිරුජ්ඣති රූපසඤ්ඤා ච විරජ්ජති සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති ධම්මසඤ්ඤා ච විරජ්ජති සේ ආයතනේ වේදිතබ්බේති. ඉමස්ස ඛ‍්වාහං ආවුසෝ භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං ආජානාමි. සළායතනනිරෝධං ඛෝ ඒතං ආවුසෝ භගවතා සන්ධාය භාසිතං: “තස්මාතිහ භික්ඛවේ, සේ ආයතනේ වේදිතබ්බේ, යත්ථ චක්ඛුඤ්ච නිරුජ්ඣති, රූපසඤ්ඤා ච විරජ්ජති සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති ධම්මසඤ්ඤා ච විරජ්ජති සේ ආයතනේ වේදිතබ්බේ”ති.
එසේ වී නම් ආයුෂ්මතුනි, සවන් යොමා අසන්න. මැනවින් නුවණින් මෙනෙහි කරන්න. මා කියා දෙන්නම්. ‘එසේය ආයුෂ්මතුනි’ කියලා ඒ භික්ෂූන් ආයුෂ්මත් ආනන්දයන්ට පිළිතුරු දුන්නා. ආයුෂ්මත් ආනන්දයන් වහන්සේ මෙය පැවසුවා. ප්‍රිය ආයුෂ්මතුනි, භාග්‍යවතුන් වහන්සේ ඔබට “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා යමක් සංක්ෂිප්තව මාතෘකාවක් වශයෙන් වදාරා, විස්තර වශයෙන් අරුත් බෙදා නොදක්වා විහාරයට වැඩම කොට වදාළා. ඉතින් භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ විස්තර වශයෙන් අරුත් නොබෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්ට මා මේ විදිහට දන්නවා.
ප්‍රිය ආයුෂ්මතුනි, “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා භාග්‍යවතුන් වහන්සේ විසින් සළායතන නිරෝධය අරභයා තමයි ඔය ධර්මය වදාළේ.
යං ඛෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ: “තස්මාතිහ භික්ඛවේ සේ ආයතනේ වේදිතබ්බේ, යත්ථ චක්ඛුඤ්ච නිරුජ්ඣති රූපසඤ්ඤා ච විරජ්ජති සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති, ධම්මසඤ්ඤා ච විරජ්ජති සේ ආයතනේ වේදිතබ්බේති ඉමස්ස ඛ‍්වාහං ආවුසෝ භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස ඒවං විත්ථාරේන අත්ථං ආජානාමි. ආකංඛමානා ච පන තුම්හේ ආයස්මන්තෝ භගවන්තඤ්ඤේව උපසංකමථ, උපසංකමිත්වා ඒතමත්ථං පටිපුච්ඡෙය්‍යාථ. යථා වෝ භගවා ව්‍යාකරෝති, තථා නං ධාරෙය්‍යාථාති.
ප්‍රිය ආයුෂ්මතුනි, භාග්‍යවතුන් වහන්සේ ඔබට “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා යමක් සංක්ෂිප්තව මාතෘකාවක් වශයෙන් වදාරා, විස්තර වශයෙන් අරුත් බෙදා නොදක්වා විහාරයට වැඩම කොට වදාළා. ඉතින් භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ, විස්තර වශයෙන් අරුත් නොබෙදා වදාළ ඒ මේ ධර්මයෙහි අර්ථය විස්තර වශයෙන් බෙදා පෙන්වන්ට මා මේ විදිහට තමයි දන්නේ. ඉදින් ප්‍රිය ආයුෂ්මතුනි, කැමති නම් භාග්‍යවතුන් වහන්සේ ළඟට ගිහිනුත් ඔය අර්ථය විමසන්න. භාග්‍යවතුන් වහන්සේ යම් අයුරකින් වදාරණ සේක් නම් ඔබ ධාරණය කර ගත යුත්තේ ඒ අයුරින් ම යි.
ඒවමාවුසෝති ඛෝ තේ භික්ඛූ ආයස්මතෝ ආනන්දස්ස පටිස්සුත්වා උට්ඨායාසනා යේන භගවා තේනුපසංකමිංසු, උපසංකමිත්වා භගවන්තං අභිවාදෙත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ භගවන්තං ඒතදවෝචුං:
එසේය ප්‍රිය ආයුෂ්මතුනි, කියලා ඒ භික්ෂූන් ආයුෂ්මත් ආනන්දයන්ට පිළිතුරු දීලා අසුනෙන් නැගිට භාග්‍යවතුන් වහන්සේ වැඩසිටි තැනට පැමිණුනා. භාග්‍යවතුන් වහන්සේට ආදරයෙන් වන්දනා කොට එකත්පස්ව වාඩි වුණා. එකත්පස්ව වාඩි වුණ ඒ භික්ෂූන් භාග්‍යවතුන් වහන්සේට මෙකරුණ සැල කළා.
යං ඛෝ නෝ භන්තේ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ: “තස්මාතිහ භික්ඛවේ සේ ආයතනේ වේදිතබ්බේ, යත්ථ චක්ඛුඤ්ච නිරුජ්ඣති රූපසඤ්ඤා ච විරජ්ජති සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති ධම්මසඤ්ඤා ච විරජ්ජති සේ ආයතනේ වේදිතබ්බේ”ති තේසං නෝ භන්තේ අම්හාකං අචිරපක්කන්තස්ස භගවතෝ ඒතදහෝසි:
ස්වාමීනී, භාග්‍යවතුන් වහන්සේ අපට “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා යමක් සංක්ෂිප්තව මාතෘකාවක් වශයෙන් වදාරා විස්තර වශයෙන් අරුත් බෙදා නොදක්වා විහාරයට වැඩම කොට වදාළා ද, භාග්‍යවතුන් වහන්සේ වැඩම කොට නොබෝ වේලාවකින් අපට මේ අදහස ඇති වුණා.
ඉදං ඛෝ නෝ ආවුසෝ, භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ: “තස්මාතිහ භික්ඛවේ සේ ආයතනේ වේදිතබ්බේ යත්ථ චක්ඛුඤ්ච නිරුජ්ඣති රූපසඤ්ඤා ච විරජ්ජති සේ ආයතනේ වේදිතබ්බේ ....(පෙ).... යත්ථ මනෝ ච නිරුජ්ඣති ධම්මසඤ්ඤා ච විරජ්ජති සේ ආයතනේ වේදිතබ්බේ”ති. කෝ නු ඛෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජෙය්‍යාති.
ප්‍රිය ආයුෂ්මතුනි, භාග්‍යවතුන් වහන්සේ අපට “ඒ නිසා පින්වත් මහණෙනි, ඒ ආයතනය ගැන දැනගත යුතුයි. ඒ කියන්නේ යම් තැනක ඇසත් නිරුද්ධ වෙනවා නම්, රූප සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ ….(පෙ)…. යම් තැනක මනසත් නිරුද්ධ වෙනවා නම්, අරමුණු සඤ්ඤා ගැනත් ඇල්ම නැති වෙනවා නම්, අන්න ඒ ආයතනය යි දැනගත යුත්තේ” කියලා සංක්ෂිප්තව මාතෘකාවක් වශයෙන් වදාරා, විස්තර වශයෙන් අරුත් බෙදා නොදක්වා විහාරයට වැඩම කොට වදාළා. ඉතින් භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ, විස්තර වශයෙන් අරුත් නොබෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්නේ කවුද? කියලා.
තේසං නෝ භන්තේ, අම්හාකං ඒතදහෝසි: අයං ඛෝ ආයස්මා ආනන්දෝ සත්ථු චේව සංවණ්ණිතෝ, සම්භාවිතෝ ච විඤ්ඤූනං සබ්‍රහ්මචාරීනං. පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං. යන්නූන මයං යේනායස්මා ආනන්දෝ තේනුපසංකමෙය්‍යාම, උපසංකමිත්වා ආයස්මන්තං ආනන්දං ඒතමත්ථං පටිපුච්ඡෙය්‍යාමාති.
එතකොට ස්වාමීනී, ඒ අපට මේ අදහස ඇති වුණා. මේ ආයුෂ්මත් ආනන්දයන් වහන්සේ, ශාස්තෘන් වහන්සේ විසිනුත් යහපත් ලෙස වර්ණනා කරපු කෙනෙක්. නුවණැති සබ්‍රහ්මචාරීන් වහන්සේලා විසිනුත් සම්භාවනා කරන ලද කෙනෙක්. ඉතින් ආයුෂ්මත් ආනන්දයන් වහන්සේ නම්, භාග්‍යවතුන් වහන්සේ සංක්ෂිප්තව මාතෘකාවක් වශයෙන් වදාළ, විස්තර වශයෙන් අරුත් නොබෙදා වදාළ මේ ධර්මයෙහි අර්ථය විස්තර වශයෙන් බෙදා පෙන්වන්ට සමර්ථයි. ඒ නිසා අපි ආයුෂ්මත් ආනන්දයන් වහන්සේ වෙත යමු. ගිහින් ආයුෂ්මත් ආනන්දයන් වහන්සේගෙන් මේ අරුත විමසමු. කියලා.
අථ ඛෝ මයං භන්තේ, යේනායස්මා ආනන්දෝ තේනුපසංකමිම්හ උපසංකමිත්වා ආයස්මන්තං ආනන්දං ඒතමත්ථං පටිපුච්ඡිම්හ. තේසං නෝ භන්තේ ආයස්මතා ආනන්දේන ඉමේහි ආකාරේහි ඉමේහි පදේහි ඉමේහි ව්‍යඤ්ජනේහි අත්ථෝ විභත්තෝති. පණ්ඩිතෝ භික්ඛවේ ආනන්දෝ, මහාපඤ්ඤෝ භික්ඛවේ ආනන්දෝ, මඤ්චේපි තුම්හේ භික්ඛවේ ඒතමත්ථං පටිපුච්ඡෙය්‍යාථ, අහම්පි තං ඒවමේවං ව්‍යාකරෙය්‍යං යථා තං ආනන්දේන ව්‍යාකතං. ඒසෝ ඛෝ චේවේතස්ස අත්ථෝ ඒවඤ්ච නං ධාරෙය්‍යාථාති.
ඉතින් ස්වාමීනී, අපි ආයුෂ්මත් ආනන්දයන් ළඟට ගියා. ගිහින් ආයුෂ්මත් ආනන්දයන්ගෙන් ඔය කරුණ විමසුවා. එතකොට ස්වාමීනී, ඒ අපට ආයුෂ්මත් ආනන්දයන් විසින් මේ මේ අයුරින්, මේ මේ පදවලින්, මේ මේ වචනවලින් අර්ථය බෙදා දැක්වූවා.
පින්වත් මහණෙනි, ආනන්ද හොඳ නුවණැතියෙක් නොවැ. පින්වත් මහණෙනි, ආනන්ද මහා ප්‍රඥාවන්තයෙක් නොවැ, ඔබ පින්වත් මහණෙනි, ඔය අරුත මගෙන් විමසුවා නම්, මාත් පිළිතුරු දෙන්නේ ඔය ආකාරයට ම යි. ඒ කියන්නේ ආනන්දයන් පිළිතුරු දුන් ආකාරයට ම යි. එම දෙසුමේ අර්ථය ඕක ම යි. ඔය කරුණ මතක තබා ගත යුත්තේත් ඔය විදිහට ම යි.
සාදු! සාදු!! සාදු!!!
කාමගුණ සූත්‍රය නිමා විය.
