සංයුත්ත නිකාය
මහා වග්ගෝ
1.14.21.-24. සූක සූත්‍රයෝ
1.14.21.-24. නණ්ඩුව ගැන වදාළ දෙසුම්
සෙය්‍යථාපි භික්ඛවේ, සාලිසූකං වා යවසූකං වා සම්මාපණිහිතං හත්ථේන වා පාදේන වා අක්කන්තං හත්ථං වා පාදං වා හෙච්ඡති ලෝහිතං වා උප්පාදෙස්සතීති ඨානමේතං විජ්ජති. තං කිස්ස හේතු: සම්මාපණිහිතත්තා භික්ඛවේ, සූකස්ස. ඒවමේව ඛෝ භික්ඛවේ, සෝ වත භික්ඛු සම්මා පණිහිතාය දිට්ඨියා සම්මාපණිහිතාය මග්ග භාවනාය අවිජ්ජං හෙච්ඡති විජ්ජං උප්පාදෙස්සති, නිබ්බානං සච්ඡිකරිස්සතීති ඨානමේතං විජ්ජති. තං කිස්ස හේතු: සම්මා පණිහිතත්තා භික්ඛවේ දිට්ඨියා. කථඤ්ච භික්ඛවේ, භික්ඛු සම්මා පණිහිතාය දිට්ඨියා සම්මා පණිහිතාය මග්ගභාවනාය අවිජ්ජං භින්දති විජ්ජං උප්පාදේති නිබ්බානං සච්ඡිකරෝති: ඉධ භික්ඛවේ භික්ඛු සම්මාදිට්ඨිං භාවේති ....(පෙ).... සම්මා සමාධිං භාවේති විවේකනිස්සිතං විරාගනිස්සිතං නිරෝධනිස්සිතං වොස්සග්ගපරිණාමිං. ඒවං ඛෝ භික්ඛවේ, භික්ඛු සම්මා පණිහිතාය දිට්ඨියා සම්මා පණිහිතාය මග්ගභාවනාය අවිජ්ජං භින්දති විජ්ජං උප්පාදේති නිබ්බානං සච්ඡිකරෝතීති.
මහණෙනි, යම් සේ හැල් නණ්ඩුවක් හෝ යව නණ්ඩුවක් හෝ නිසි අයුරින් තැබුවොත් අතින් හෝ පයින් හෝ ඇක්මුන විට අත හෝ පය හෝ බිඳෙන්නේ ය, ලේ හෝ උපදවන්නේ ය යන කරුණ සිදුවිය හැකි දෙයකි. ඒ මක් නිසා ද යත්, මහණෙනි, නණ්ඩුව නිසි අයුරින් තබන ලද නිසා ය. එසෙයින් මහණෙනි, නිසි අයුරින් පිහිටුවා ගත් දෘෂ්ටියකින්, නිසි අයුරින් පිහිටුවා දියුණු කරගත් මාර්ගයකින් ඒ භික්ෂුව ඒකාන්තයෙන් අවිද්‍යාව බිඳින්නේ ය, විද්‍යාව උපදවන්නේ ය, නිවන සාක්ෂාත් කරන්නේ ය යන කරුණ විය හැකි දෙයකි. ඒ මක් නිසා ද යත්, මහණෙනි, නිසි අයුරින් දෘෂ්ටිය පිහිටුවා ගත් නිසා ය.
මහණෙනි, භික්ෂුවක් නිසි අයුරින් පිහිටුවා ගත් දෘෂ්ටියකින්, නිසි අයුරින් පිහිටුවා ගත් මාර්ගයක් දියුණු කිරීමෙන් අවිද්‍යාව බිඳ දමන්නේ, විද්‍යාව උපදවන්නේ, නිවන සාක්ෂාත් කරන්නේ කෙසේ ද?
මහණෙනි, මෙහිලා භික්ෂුව කාය චිත්ත විවේකයෙන් යුතු ව, විරාගී සිතින් යුතු ව, අකුසල් නිරුද්ධ කරන සිතින් යුතු ව, නිවනට නැඹුරු වූ සිතින් යුතු ව, නිවැරදි දෘෂ්ටිය දියුණු කරයි. ….(පෙ)…. කාය චිත්ත විවේකයෙන් යුතු ව, විරාගී සිතින් යුතු ව, අකුසල් නිරුද්ධ කරන සිතින් යුතු ව, නිවනට නැඹුරු වූ සිතින් යුතු ව, නිවැරදි චිත්තේකාග්‍රතාවය දියුණු කරයි.
මහණෙනි, භික්ෂුවක් නිසි අයුරින් පිහිටුවා ගත් දෘෂ්ටියකින්, නිසි අයුරින් පිහිටුවා ගත් මාර්ගයක් දියුණු කිරීමෙන් අවිද්‍යාව බිඳ දමන්නේ, විද්‍යාව උපදවන්නේ, නිවන සාක්ෂාත් කරන්නේ මෙසේ ය.
