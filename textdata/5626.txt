සංයුත්ත නිකාය
සළායතන වග්ගෝ
10.1.9. කුතුහලසාලා සුත්තං
10.1.9. කුතුහල ශාලාවේදී වූ කථාව අරභයා වදාළ දෙසුම
අථ ඛෝ වච්ඡගොත්තෝ පරිබ්බාජකෝ යේන භගවා තේනුපසංකමි. උපසංකමිත්වා භගවතා සද්ධිං සම්මෝදි. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි. ඒකමන්තං නිසින්නෝ ඛෝ වච්ඡගොත්තෝ පරිබ්බාජකෝ භගවන්තං ඒතදවෝච: පුරිමානි භෝ ගෝතම දිවසානි පුරිමතරානි සම්බහුලානං නානාතිත්ථිය සමණබ්‍රාහ්මණානපරිබ්බාජකානං කුතූහලසාලායං සන්නිසින්නානං සන්නිපතිතානං අයමන්තරා කථා උදපාදි.
එදා වච්ඡගොත්ත පිරිවැජියා භාග්‍යවතුන් වහන්සේ වැඩසිටි තැනට පැමිණුනා. පැමිණිලා භාග්‍යවතුන් වහන්සේ සමඟ සතුටු වුණා. සතුටු විය යුතු පිළිසඳර කතාබහේ යෙදිලා එකත්පස්ව වාඩි වුණා. එකත්පස්ව වාඩිවුණ වච්ඡගොත්ත පිරිවැජියා භාග්‍යවතුන් වහන්සේගෙන් මෙකරුණ විමසුවා. භවත් ගෞතමයන් වහන්ස, දවස් ගණනකට කලින්, බොහෝ දවස් ගණනකට කලින් නොයෙක් ආගම් වලට අයත් බොහෝ ශ්‍රමණ බ්‍රාහ්මණ පිරිවැජි ආදීන් කුතූහල ශාලාවේ රැස් වෙලා සිටිද්දී, ඔවුන් අතර මේ කථාව ඇති වුණා.
අයං ඛෝ පූරණෝ කස්සපෝ සංඝී චේව ගණී ච ගණාචරියෝ ච ඤාතෝ යසස්සි තිත්ථකරෝ සාධුසම්මතෝ බහුජනස්ස. සෝපි සාවකං අබ්භතීතං කාලකතං උප්පත්තීසු ව්‍යාකරෝති: අසු අමුත්‍ර උප්පන්නෝ අසු අමුත්‍ර උප්පන්නෝති. යෝ5 පිස්ස සාවකෝ උත්තමපුරිසෝ පරමපුරිසෝ පරමපත්තිපත්තෝ, තම්පි සාවකං අබ්භතීතං කාලකතං උප්පත්තීසු ව්‍යාකරෝති: අසු අමුත්‍ර උප්පන්නෝ, අසු අමුත්‍ර උප්පන්නෝති.
මේ පූරණ කස්සප පිරිස් සහිතව, සමූහයා සහිතව, පිරිසට ආචාර්ය වෙලා ඉතා ප්‍රසිද්ධව කීර්තිධරව, තමන්ගේ මතවාදය කියා ගෙන යනවා. බොහෝ ජනයා අතරත් හොඳයි කියලා සම්මතයි. ඔහුත් අතීතයට ගිය, කලුරිය කරපු ශ්‍රාවකයා ඉපදුනු තැන ගැන කියනවා. “අසවලා අසවල් තැන උපන්නා. අසවලා අසවල් තැන උපන්නා” කියලා. ඔහුගේ යම් ශ්‍රාවකයෙක් උතුම් පුරුෂයෙක් වෙලා, ශ්‍රේෂ්ඨ පුරුෂයෙක් වෙලා, උතුම් තත්වයකට පත් වුණා නම්, ඒ ශ්‍රාවකයාත් අතීතයට ගිය විට, කලුරිය කළ විට ඉපදුනු තැන කියනවා. “අසවලා අසවල් තැන උපන්නා. අසවලා අසවල් තැන උපන්නා” කියලා.
අයම්පි ඛෝ මක්ඛලි ගෝසාලෝ ....(පෙ).... අයම්පි ඛෝ නිගණ්ඨෝ නාතපුත්තෝ ....(පෙ).... අයම්පි ඛෝ සඤ්ජයෝ බෙල්ලට්ඨිපුත්තෝ ....(පෙ).... අයම්පි ඛෝ පකුධෝ කච්චායනෝ ....(පෙ).... අයම්පි ඛෝ අජිතෝ කේසකම්බලෝ සංඝී චේව ගණී ච ගණාචරියෝ ච ඤාතෝ යසස්සී තිත්ථකරෝ සාධුසම්මතෝ බහුජනස්ස. සෝපි සාවකං අබ්භතීතං කාලකතං උපපත්තීසු ව්‍යාකරෝති: අසු අමුත්‍ර උපපන්නෝ, අසු අමුත්‍ර උපපන්නෝති. යෝපිස්ස සාවකෝ උත්තමපුරිසෝ පරමපුරිසෝ පරමපත්තිපත්තෝ, තම්පි සාවකං අබ්භතීතං කාලකතං උපපත්තීසු ව්‍යාකරෝති: අසු අමුත්‍ර උපපන්නෝ අසු අමුත්‍ර උපපන්නෝති.
මේ මක්ඛලී ගෝසාලත් ….(පෙ)…. මේ නිගණ්ඨනාතපුත්තත් ….(පෙ)…. මේ සංජය බෙල්ලට්ඨිපුත්තත් ….(පෙ)…. මේ පකුධ කච්චායනත් ….(පෙ)…. මේ අජිත කේසකම්බලත් පිරිස් සහිතව, සමූහයා සහිතව, පිරිසට ආචාර්ය වෙලා ඉතා ප්‍රසිද්ධව කීර්තිධරව, තමන්ගේ මතවාදය කියා ගෙන යනවා. බොහෝ ජනයා අතරත් හොඳයි කියලා සම්මතයි. ඔහුත් අතීතයට ගිය, කලුරිය කරපු ශ්‍රාවකයා ඉපදුනු තැන ගැන කියනවා. “අසවලා අසවල් තැන උපන්නා. අසවලා අසවල් තැන උපන්නා” කියලා. ඔහුගේ යම් ශ්‍රාවකයෙක් උතුම් පුරුෂයෙක් වෙලා, ශ්‍රේෂ්ඨ පුරුෂයෙක් වෙලා උතුම් තත්වයකට පත් වුණා නම්, ඒ ශ්‍රාවකයාත් අතීතයට ගිය විට, කලුරිය කළ විට ඉපදුනු තැන කියනවා. “අසවලා අසවල් තැන උපන්නා. අසවලා අසවල් තැන උපන්නා” කියලා.
අයම්පි ඛෝ සමණෝ ගෝතමෝ සංඝී චේව ගණී ච ගණාචරියෝ ච ඤාතෝ යසස්සී තිත්ථකරෝ සාධුසම්මතෝ බහුජනස්ස. සෝ’පි සාවකං අබ්භතීතං කාලකතං උපපත්තීසු ව්‍යාකරෝති: අසු අමුත්‍ර උපපන්නෝ, අසු අමුත්‍ර උපපන්නෝති. යෝ පිස්ස සාවකෝ උත්තමපුරිසෝ පරමපුරිසෝ පරමපත්තිපත්තෝ, තම්පි සාවකං අබ්භතීතං කාලකතං උපපත්තීසු න ව්‍යාකරෝති: අසු අමුත්‍ර උපපන්නෝ, අසු අමුත්‍ර උපපන්නෝති. අපි ච ඛෝ නං ඒවං ව්‍යාකරෝති: “අච්ඡෙච්ඡි තණ්හං, විවත්තයි සඤ්ඤෝජනං, සම්මා මානාභිසමයා අන්තමකාසි දුක්ඛස්සා”ති. තස්ස මය්හං භෝ ගෝතම අහුදේව කංඛා අහු විචිකිච්ඡා කථන්නාම5 සමණස්ස ගෝතමස්ස ධම්මෝ අභිඤ්ඤෙය්‍යෝ.
මේ ශ්‍රමණ ගෞතමයන් වහන්සේත් පිරිස් සහිතව, සමූහයා සහිතව, පිරිසට ආචාර්ය වෙලා ඉතා ප්‍රසිද්ධව කීර්තිධරව, තමන්ගේ මතවාදය කියා ගෙන යනවා. බොහෝ ජනයා අතරත් හොඳයි කියලා සම්මතයි. උන්වහන්සේත් අතීතයට ගිය, කලුරිය කරපු ශ්‍රාවකයා ඉපදුනු තැන ගැන කියනවා. “අසවලා අසවල් තැන උපන්නා. අසවලා අසවල් තැන උපන්නා” කියලා. උන්වහන්සේගේ යම් ශ්‍රාවකයෙක් උතුම් පුරුෂයෙක් වෙලා, ශ්‍රේෂ්ඨ පුරුෂයෙක් වෙලා, උතුම් තත්වයකට පත් වුණා නම්, ඒ ශ්‍රාවකයාත් අතීතයට ගිය විට, කලුරිය කළ විට ඉපදුනු තැන ගැන කියන්නේ නෑ “අසවලා අසවල් තැන උපන්නා. අසවලා අසවල් තැන උපන්නා” කියලා. ඒ වුණාට ඔහු ගැන මෙහෙම කියනවා. ‘තණ්හාව සිඳ දැම්මා. සංයෝජන ඉක්මවා ගියා. මානය මනාකොට අවබෝධ කිරීමෙන් දුක අවසන් කළා’ කියලා එතකොට මට භවත් ගෞතමයන් වහන්ස, සැක ඇති වෙනවා ම යි. විචිකිච්ඡාව ඇති වෙනවා ම යි ‘ශ්‍රමණ ගෞතමයන් වහන්සේගේ ධර්මය අවබෝධ කරන්නේ කොහොමද?’ කියල.
අලං හි තේ වච්ඡ, කංඛිතුං අලං විචිකිච්ඡිතුං. කංඛනීයේ ච පන තේ ඨානේ විචිකිච්ඡා උප්පන්නා. ස උපාදානස්ස ඛෝ’හං වච්ඡ උපපත්තිං පඤ්ඤාපේමි නෝ අනුපාදානස්ස; සෙය්‍යථාපි වච්ඡ, අග්ගි සඋපාදානෝ ජලති, නෝ අනුපාදානෝ; ඒවමේව ඛෝ’හං වච්ඡ සඋපාදානස්ස උපපත්තිං පඤ්ඤාපේමි, නෝ අනුපාදානස්සාති. යස්මිං පන භෝ ගෝතම සමයේ අච්චි වාතේන ඛිත්තා දූරම්පි ගච්ඡති, ඉමස්ස පන භවං ගෝතමෝ කිං උපාදානස්මිං පඤ්ඤාපේතීති. යස්මිං වච්ඡ සමයේ අච්චි වාතේන ඛිත්තා දූරම්පි ගච්ඡති, තමහං වාතූපාදානං වදාමි. වාතෝහිස්ස වච්ඡ තස්මිං සමයේ උපාදානං හෝතීති.
පින්වත් වච්ඡ, ඔබ විසින් සැක කරන්ට සුදුසු ම යි. විචිකිච්ඡා කරන්ට සුදුසු ම යි. සැක ඇති විය යුතු තැන ම යි ඔබට විචිකිච්ඡාව උපන්නේ. පින්වත් වච්ඡ, මං උපතක් පණවන්නේ උපාදාන සහිත කෙනාට විතරයි. උපාදාන රහිත කෙනාට නොවෙයි. පින්වත් වච්ඡ, ඒක මේ වගේ දෙයක්. ගින්නක් දැල්වෙන්නේ උපාදාන සහිතව ම යි. උපාදාන රහිතව නොවේ. ඔය විදිහට ම පින්වත් වච්ඡ, මං උපතක් පණවන්නේ උපාදාන සහිත කෙනාට විතරයි. උපාදාන රහිත කෙනාට නොවෙයි.
භවත් ගෞතමයන් වහන්ස, යම් අවස්ථාවකදී ගිනි දැල් සුළඟට වැදී දුරටත් යනවා. භවත් ගෞතමයන් වහන්සේ, මේ දෙය පණවන්නේ කවර උපාදානයක් තුළද? පින්වත් වච්ඡ, යම් අවස්ථාවකදී සුළඟේ මෙහෙය වීමෙන් ගිනිදැල් ඈතට යනවා නම්, මං එයට සුළඟ උපාදාන වී තියෙනවා කියලයි කියන්නේ. පින්වත් වච්ඡ, ඒ අවස්ථාවේදී එයට සුළඟයි උපාදාන වෙලා තියෙන්නේ.
යස්මිඤ්ච පන භෝ ගෝතම, සමයේ ඉමඤ්ච කායං නික්ඛිපති, සත්තෝ ච අඤ්ඤතරං කායං අනුප්පන්නෝ8 හෝති, ඉමස්ස පන භවං ගෝතමෝ කිං උපාදානස්මිං පඤ්ඤාපේති? යස්මිං ඛෝ වච්ඡ සමයේ ඉමඤ්ච කායං නික්ඛිපති, සත්තෝ ච අඤ්ඤතරං කායං අනුප්පන්නෝ හෝති, තමහං තණ්හූපාදානං වදාමි. තණ්හාහිස්ස වච්ඡ, තස්මිං සමයේ උපාදානං හෝතීති.
භවත් ගෞතමයන් වහන්ස, යම් අවස්ථාවක මේ කයත් බැහැර කරනවා නම්, සත්වයා ද වෙන කයකට ඇවිල්ලත් නැත්නම්, භවත් ගෞතමයන් වහන්සේ මොහුට පණවන්නේ කවර උපාදානයක් තුළද? පින්වත් වච්ඡ, යම් අවස්ථාවක මේ කයත් බැහැර කරනවා නම්, සත්වයා ද වෙන කයකට ඇවිල්ලත් නැත්නම්, මං ඔහුට තණ්හාව උපාදාන වෙලා තියෙනවා කියලයි කියන්නේ. පින්වත් වච්ඡ, ඒ අවස්ථාවේදී ඔහුගේ උපාදානය වන්නේ තණ්හාවයි.
සාදු ! සාදු !! සාදු !!!
කුතුහලසාලා සූත්‍රය නිමා විය.
