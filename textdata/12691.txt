ඛුද්දක නිකාය
සුත්ත නිපාතෝ
6. කපිල සුත්තං
6. කපිල නිසා වදාළ දෙසුම
276.ධම්මචරියං බ්‍රහ්මචරියං - එතදාහු වසුත්තමං
පබ්බජිතෝපි චේ හෝති - අගාරස්මා අනගාරියං
දහම තුළ හැසිරීම ද - බඹසර විසීම ද
උතුම් ගුණ දහම් බව - මුනිවරු පැවසුවාහු ය
ඉදින් ගෙදරින් නික්ම - අනගාරික බුදු සසුනෙහි
ලැබුවේ නම් යමෙක් - මේ උතුම් පැවිදි බව

277.සෝ චේ මුඛරජාතිකෝ - විහේසාභිරතෝ මගෝ
ජීවිතං තස්ස පාපියෝ - රජං වඩ්ඪේති අත්තනෝ
ඉදින් ඒ භික්ෂුව කට වාචාල කෙනෙකු නම්
අනුන් වෙහෙසන සතෙක් වැනි නම්
ඔහු ගෙ දිවි මග පවිටු වේ මයි
ඔහු තුළ වැඩෙන්නේ කෙලෙස්මයි

278.කලහාභිරතෝ භික්ඛු - මෝහධම්මේන ආවටෝ
අක්ඛාතම්පි න ජානාති - ධම්මා බුද්ධේන දේසිතං
කලකෝලාහලයටම ඇලෙයි නම් යම් භික්ෂුවක්
මුළාවෙන් පත් වෙයි මුළාවට
අනුන් හට ඔහු පැවසුවත් බණ
බුදු රජුන් වදහළ දහම් නොදන්නේ මයි ඔහු

279.විහේසං භාවිතත්තානං - අවිජ්ජාය පුරක්ඛතෝ
සංකිලේසං න ජානාති - මග්ගං නිරයගාමිනං
අවිද්‍යාවම පෙරටු කොටගෙන
සිත වැඩූ උතුමන් වෙහෙසන විට
එයින් තමා කෙලෙසෙමින්
නිරය දක්වා රැගෙන යන මග වැටී සිටිතැයි
හේ නොදන්නේ ම ය

280.විනිපාතං සමාපන්නෝ - ගබ්භා ගබ්භං තමා තමං
ස වේ තාදිසකෝ භික්ඛු - පෙච්ච දුක්ඛං නිගච්ඡති
ඔහු නිරයටද වැටෙමින්
මව් කුසෙන් මව් කුසට
අඳුරෙන් අඳුරට යමින්
ගත කරන විට එවැනි භික්ෂුව
පරලොව දී වැටෙන්නේ දුක් ඇති ලොවටමයි

281.ගූථකූපෝ යථා අස්ස - සම්පුණ්ණෝ ගණවස්සිකෝ
යෝ ච ඒවරූපෝ අස්ස - දුබ්බිසෝධෝ හි සාංගණෝ
වසර ගණනක් පිරී පවතින
මහා වැසිකිළි වලක් විලසින්
භික්ෂුවක් වෙයි නම් පිරුණු කසලින්
පහසුවෙන් පිරිසිදු කළ නොහැක්කේමයි

282.යං ඒවරූපං ජානාථ - භික්ඛවෝ ගේහනිස්සිතං
පාපිච්ඡං පාපසංකප්පං - පාපආචාරගෝචරං
දැන ගන්න නිසි ලෙස
මහණෙනි, එබඳු භික්ෂුව
කාමයෙහි පැටලී ඇති
පවිටු ආශා ඇති පවිටු සිතිවිලි ඇති
ඒ භික්ෂුවගෙ ජීවිතේ මුළුමනින් පවිටු වී යයි

283.සබ්බේ සමග්ගා හුත්වාන අභිනිබ්බිජ්ජයාථ නං
කාරණ්ඩවං නිද්ධමථ කසම්බුං චාපකස්සථ
මහණෙනි, ඔබ සියළු දෙන
හොඳින් සමගි ව කටයුතු කොට
එවැනි භික්ෂුව දුරු කළ යුතුමය
බැහැරට ම දැමිය යුතුමයි ඒ ශ්‍රමණ කසලයා
නෙරපා ම දැමිය යුතුමයි ඒ කෙලෙස් කසටයා

284.තතෝ පලාපේ වාහේථ - අස්සමණෙ සමණමානී
නේනිද්ධමිත්වාන පාපිච්ඡේ - පාපආචාරගෝචරේ
භික්ෂුවකගේ වෙසින් සිටිනා - භික්ෂුවක් නොවන ඒ බොල් මිනිසුන්
පවිටු ආශා ඇති - පවිටු ගති ගුණ ඇති ඒ හිස් මිනිසුන්
පිඹ හැර දමව් බැහැරට

285.සුද්ධා සුද්ධේහි සංවාසං - කප්පයව්හෝ පතිස්සතා
තතෝ සමග්ගා නිපකා - දුක්ඛස්සන්තං කරිස්සථාති
එනිසා මහණෙනි ඔබ
සීලයෙන් පිරිසිදු වී - පිරිසිදු පිරිස සමගින්
කල් ගෙවව් නිරතුරුවම - සිහිනුවණින් ද යුතුව ම
නුවණැති ව හැම දෙනා සමගිව
මේ ජීවිතය තුළ සියළු දුක් නිමා කොට
අමා නිවනට පැමිණෙව්

කපිල සුත්තං නිට්ඨිතං.
කපිල නිසා වදාළ දෙසුම නිමා විය.
සාදු! සාදු!! සාදු!!!
