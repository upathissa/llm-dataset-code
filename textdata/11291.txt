අංගුත්තර නිකාය
නවක නිපාතෝ
9.1.3.1. ඨාන සුත්තං
9.1.3.1. කරුණ ගැන වදාළ දෙසුම
(සාවත්ථිනිදානං)
සැවැත් නුවර දී ය …..
තීහි භික්ඛවේ, ඨානේහි උත්තරකුරුකා මනුස්සා දේවේ ච තාවතිංසේ අධිගණ්හන්ති ජම්බුදීපිකේ ච මනුස්සේ. කතමේහි තීහි:
මහණෙනි, තුන් කරුණකින් උතුරු කුරු දිවයින්වාසී මිනිස්සු තව්තිසාවැසි දෙවියන් ද, දඹදිව්වැසි මිනිසුන් ද යටකොට ගෙන සිටිති. ඒ කවර කරුණු තුනකින් ද යත්;
අමමා අපරිග්ගහා, නියතායුකා, විසේසභුනෝ. ඉමේහි ඛෝ භික්ඛවේ, තීහි ඨානේහි උත්තරකුරුකා මනුස්සා දේවේ ච තාවතිංසේ අධිගණ්හන්ති ජම්බුදීපිකේ ච මනුස්සේ.
1. කිසිවක් කෙරෙහි මගේ ය කියා දැඩි බැඳීමක් නැතිකම ත්, අයිතිවාසිකම් නැතිකම ත් ය.
2. නියත ආයුෂ ඇති බව ය.
3. විශේෂ දියුණුවීම් ඇති බව ය.
මහණෙනි, මේ තුන් කරුණෙන් උතුරු කුරු දිවයින්වාසී මිනිස්සු තව්තිසාවැසි දෙවියන් ද, දඹදිව්වැසි මිනිසුන් ද යටකොට ගෙන සිටිති.
තීහි භික්ඛවේ, ඨානේහි දේවා තාවතිංසා උත්තරකුරුකේ ච මනුස්සේ අධිගණ්හන්ති ජම්බුදීපිකේ ච මනුස්සේ. කතමේහි තීහි:
මහණෙනි, තුන් කරුණකින් තව්තිසාවැසි දෙවියෝ උතුරු කුරු දිවයින්වාසී මිනිසුන් ද, දඹදිව්වැසි මිනිසුන් ද යටකොට ගෙන සිටිති. ඒ කවර කරුණු තුනකින් ද යත්;
දිබ්බේන ආයුනා, දිබ්බේන වණ්ණේන, දිබ්බේන සුඛේන. ඉමේහි ඛෝ භික්ඛවේ, තීහි ඨානේහි දේවා තාවතිංසා උත්තරකුරුකේ ච මනුස්සේ අධිගණ්හන්ති ජම්බුදීපිකේ ච මනුස්සේ.
1. දිව්‍ය වූ ආයුෂයෙන් ය.
2. දිව්‍ය වූ සිරුරු පැහැයෙන් ය.
3. දිව්‍ය වූ සැපයෙන් ය.
මහණෙනි, මේ තුන් කරුණෙන් තව්තිසාවැසි දෙවියෝ උතුරු කුරු දිවයින්වාසී මිනිසුන් ද, දඹදිව්වැසි මිනිසුන් ද යටකොට ගෙන සිටිති.
තීහි භික්ඛවේ, ඨානේහි ජම්බුදිපිකා මනුස්සා උත්තරකුරුකේ ච මනුස්සේ අධිගණ්හන්ති දේවේ ච තාවතිංසේ. කතමේහි තීහි:
මහණෙනි, තුන් කරුණකින් දඹදිව්වැසි මිනිස්සු තව්තිසාවැසි දෙවියන් ද, උතුරු කුරු දිවයින්වාසී මිනිසුන් ද, යටකොට ගෙන සිටිති. ඒ කවර කරුණු තුනකින් ද යත්;
සූරා, සතිමන්තෝ, ඉධ බ්‍රහ්මචරියවාසෝ. ඉමේහි ඛෝ භික්ඛවේ, තීහි ඨානේහි ජම්බුදීපිකා මනුස්සා උත්තරකුරුකේ ච මනුස්සේ අධිගණ්හන්ති දේවේ ච තාවතිංසේති.
1. අතිදක්ෂ බැවින් ය.
2. සිහි ඇති බැවින් ය.
3. මෙහිදී ම බඹසරවාසය කිරීමෙන් ය.
මහණෙනි, මේ තුන් කරුණෙන් දඹදිව්වැසි මිනිස්සු තව්තිසාවැසි දෙවියන් ද, උතුරු කුරු දිවයින්වාසී මිනිසුන් ද, යටකොට ගෙන සිටිති.
සාදු! සාදු!! සාදු!!!
ඨාන සූත්‍රය නිමා විය.
