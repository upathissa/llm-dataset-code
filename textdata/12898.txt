ඛුද්දක නිකාය
සුත්ත නිපාතෝ
15. මෝඝරාජ සුත්තං
15. මෝඝරාජ නිසා වදාළ දෙසුම
1121.ද්වාහං සක්කං අපුච්ඡිස්සං (ඉච්චායස්මා මෝඝරාජා)
න මේ ව්‍යාකාසි චක්ඛුමා
යාව තතියඤ්ච දේවීසි - ව්‍යාකරෝතීති මේ සුතං
(මෝඝරාජ)
ශාක්‍ය මුනිඳාණන් ගෙන් - දෙවරක් විමසා සිටියෙමි
ධම්ම චක්ඛු ඇති මුනිඳුන් - මා හට නොම වදාළෝ ය
දෙව් ඉසිවරයාණන් ගෙන් - තුන්වර තෙක් විමසන විට
එකරුණ පහදා දෙන බව - අසන්ට ලැබුණේ මා හට

1122.අයං ලෝකෝ පරෝ ලෝකෝ - බ්‍රහ්මලෝකෝ සදේවකෝ
දිට්ඨිං තේ නාභිජානාති - ගෝතමස්ස යසස්සිනෝ
මේ ලෝකේ සිටින අයද - පරලොව සිටිනා අය හෝ
දෙව්ලොව දෙවියන් ඇතුළුව - බඹලොව සිටිනා බඹුන්ද
යසසින් යුතු ගෞතම නම් - පින්වත් සමිඳාණන් ගේ
දෘෂ්ටිය ගැන පැහැදිලි ලෙස - ඒ උදවිය නොදනිත්මය

1123.ඒතං අභික්කන්තදස්සාවිං- අත්ථි පඤ්හේන ආගමං
කථං ලෝකං අවෙක්ඛන්තං - මච්චුරාජා න පස්සති
සුන්දර දැකුමෙන් යුතු වූ - භගවත් සමිඳාණන් වෙත
මමත් පැමිණියෙමි අද මෙහි - විමසාලන්නට පැනයක්
“කොයි අයුරින් ලෝකය දෙස - දකිමින් සිටිනා කෙනාද
මාරයාට නොපෙනෙන්නේ?”

1124.සුඤ්ඤතෝ ලෝකං අවෙක්ඛස්සු මෝඝරාජ සදා සතෝ
අත්තානුදිට්ඨිං ඌහච්ච ඒවං මච්චුතරෝ සියා
ඒවං ලෝකං අවෙක්ඛන්තං මච්චුරාජා න පස්සතීති
(භාග්‍යවතුන් වහන්සේ)
පින්වත් වූ මෝඝරාජ - හැම විට සිහි නුවණින් ඔබ
උදුරා දමමින් මුලින්ම - පවතින සක්කාය දිට්ඨි
“මම, මාගේ, ආත්ම” යන - දෙයින් හිස්ව පවතින මෙය
ඒ ලෙසින්ම බලනා විට - මරු ඉක්මවමින් යන්නේ
ලොව මෙලෙසින් බලන කෙනා - මාරයාට නොපෙනෙන්නේ

මෝඝරාජ සුත්තං පණ්ණරසමං.
මෝඝරාජ නිසා වදාළ දෙසුම මෙහි පසළොස් වැන්න වේ.
සාදු! සාදු!! සාදු!!!
