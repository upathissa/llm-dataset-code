ඛුද්දක නිකාය
ථේර ගාථා
5.1.1. රාජදත්තත්ථේරගාථා
5.1.1. රාජදත්ත තෙරුන්ගේ ගාථා
315.භික්ඛු සීවථිකං ගන්ත්වා අද්දසං ඉත්ථිමුජ්ඣිතං
අපවිද්ධං සුසානස්මිං ඛජ්ජන්තිං කිමිහී ඵුටං
315. මම භික්ෂුවක්. ඉතින් එදා මං අමු සොහොනට ගියා. සොහොනේ අත්හැර දමා තිබුණේ ස්ත්‍රියකගේ මළසිරුරක්. ඒ මළකුණ පුරා පණුවක් පිරී ඉතිරී තිබුණා. පණුවන් එය කා දමමින් තිබුණා.

316.යං හි ඒකේ ජිගුච්ඡන්ති මතං දිස්වාන පාපකං
කාමරාගෝ පාතුරහු අන්ධෝ’ව වසතී අහුං
316. මේ වගේ පාපී වූ මළකුණක් දකින කොට සාමාන්‍යයෙන් ඇතිවන්නේ පිළිකුලක්. එහෙත් මට වුණේ ඊට හාත්පසින් වෙනස් දෙයක්. මට රාගය ඇතිවුණා. අසූචි වැගිරෙන ඒ මළකුණ දිහා මං බලාගෙන සිටියේ අන්ධයෙක් වගේ.

317.ඕරං ඕදනපාකම්හා තම්හා ඨානා අපක්කමිං
සතිමා සම්පජානෝහං ඒකමන්තං උපාවිසිං
317. බතක් ඉදෙන කාලයටත් අඩු වෙලාවකට මං එතනින් ඉවත් වුණා. ඉතා හොඳින් සිහියත් නුවණත් පිහිටුවා ගෙන පැත්තකින් වාඩිවුණා.

318.තතෝ මේ මනසීකාරෝ යෝනිසෝ උදපජ්ජථ
ආදීනවෝ පාතුරහු නිබ්බිදා සමතිට්ඨථං
318. ඒ නිසා ම මා තුළ යෝනිසෝ මනසිකාරය ඇති වුණා. සංස්කාරයන්ගේ ආදීනව ප්‍රකට වුණා. අවබෝධයෙන් යුතු කලකිරීමෙහි සිත පිහිටියා.

319.තතෝ චිත්තං විමුච්චි මේ පස්ස ධම්මසුධම්මතං
තිස්සෝ විජ්ජා අනුප්පත්තා කතං බුද්ධස්ස සාසසන’න්ති
319. එනිසාම මගේ සිත කෙලෙසුන්ගෙන් නිදහස් වුණා. සද්ධර්මයේ ආශ්චර්ය බලන්න. මාත් ත්‍රිවිද්‍යාව ලබා ගත්තා. බුදු සසුන සම්පූර්ණ කරගත්තා.

ඉත්ථං සුදං ආයස්මා රාජදත්තෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් රාජදත්ත නම් රහත් මුනිඳුන් වදාළ ගාථාවන්ය.
