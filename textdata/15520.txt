ඛුද්දක නිකාය
ථේර ගාථා
5.1.11. සෝණකුටිකණ්ණත්ථේරගාථා
5.1.11. සෝණකුටිකණ්ණ තෙරුන්ගේ ගාථා
365.උපසම්පදා ච මේ ලද්ධා විමුත්තෝ චම්හි අනාසවෝ
සෝ ච මේ භගවා දිට්ඨෝ විහාරේ ච සහාවසිං
365. මාත් උපසම්පදාව ලබාගත්තා. නිකෙලෙස් වූ චිත්ත විමුක්තිය ඇති කරගත්තා. භාග්‍යවතුන් වහන්සේව බැහැ දකින්ට ගිය වෙලාවේ ඒ බුදු සමිඳාණන් වැඩවසන විහාරයේ පවා මට වාසය කරන්නට ලැබුණා.

366.බහුදේව රත්තිං භගවා අබ්භෝකාසේතිනාමයි
විහාරකුසලෝ සත්ථා විහාරං පාවිසී තදා
366. එදා රාත්‍රී බොහෝ වෙලාවක් යනතුරු භාග්‍යවතුන් වහන්සේ සක්මන් කරමිනුයි වැඩසිටියේ. විවිධාකාර සමාපත්තිවලින් වැඩසිටින්ට දක්ෂ වූ අපගේ ශාස්තෘන් වහන්සේ එකල ගන්ධ කුටියට වැඩි සේක.

367.සන්ථරිත්වාන සංඝාටිං සෙය්‍යං කප්පේසි ගෝතමෝ
සීහෝ සේලගුහායං’ව පහීනභයභේරවෝ
367. ඒ ගෞතම සමිඳාණන් දෙපට සිවුර අතුරා සිංහ සෙය්ය්‍යාවෙන් සැතපුණේ බිය තැති ගැනීම් කිසිවක් නැතිව ගල්ලෙනක වාසය කරන සිංහ රාජයෙක් වගේ.

368.තතෝ කල්‍යාණවාක්කරණෝ සම්මාසම්බුද්ධසාවකෝ
සෝණෝ අභාසි සද්ධම්මං බුද්ධසෙට්ඨස්ස සම්මුඛා
368. එදා එතනදී සම්බුදු සමිඳාණන්ගේ ශ්‍රාවකයෙක් වූ, මිහිරි ලෙස කතා කරන, සෝණ කුටිකණ්ණ, ඒ ශ්‍රේෂ්ඨ වූ බුදු සමිඳාණන් ඉදිරියේ දහම් දෙසුවා.

369.පඤ්චක්ඛන්ධේ පරිඤ්ඤාය භාවයිත්වාන අඤ්ජසං
පප්පුය්‍ය පරමං සන්තිං පරිනිබ්බිස්සත්‍යනාසවෝ’ති
369. පංච උපාදානස්කන්ධයන්ගේ සැබෑ තත්වය අවබෝධ කරගත්තා. ආර්ය අෂ්ටාංගික ධර්මය ප්‍රගුණ කරගත්ත පරම ශාන්තියට පත්වුණා. නිකෙලෙස් සිතින් පිරිනිවන් පාන්නට ඔහුට දැන් පුළුවන්.

ඉත්ථං සුදං ආයස්මා සෝණෝ කුටිකණ්ණත්ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් සෝණකුටිකණ්ණ නම් රහත් මුනිඳුන් වදාළ ගාථාවන්ය.
