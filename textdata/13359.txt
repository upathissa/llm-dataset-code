ඛුද්දක නිකාය
පේතවත්ථු
2.6. කණ්හ පේත වත්ථු
2.6. කණ්හ ප්‍රේත වස්තුව
207.උට්ඨේහි කණ්හ කිං සේසි කෝ අත්ථෝ සුපනේන තේ
යෝ ච තුය්හං සකෝ භාතා හදයං චක්ඛුඤ්ච දක්ඛිණං
තස්ස වාතා බලීයන්ති සසං ජප්පති කේසව
207. කෘෂ්ණ රජතුමනි, නැඟිටිනු මැනැව. ඇයි නිදා සිටින්නේ? ඔබ ගේ ඔය නිදීමෙන් සිදුවෙන යහපත මොකක්ද? ඔබගේ යම් සහෝදරයෙක් ඉන්නවා නෙ. එයා ඔබේ හදවත වගෙයි. ඔබේ දකුණු ඇස වගෙයි. කේසව රජතුමනි, ඔහු වාත රෝගයකින් බලවත්ව පීඩා විඳිනවා. ඔහු හාවෙක් ඉල්ල ඉල්ල නන්දොඩවනවා.
208.තස්ස තං වචනං සුත්වා රෝහිණෙය්‍යස්ස කේසවෝ
තරමානරූපෝ උට්ඨාසි භාතුසෝකේන අට්ටිතෝ
208. ඒ රෝහිණෙය්‍ය අමාත්‍යවරයාගේ වචනය අහපු කේසව රජතුමා හරි කලබලයෙන් නැගිට්ටා. සහෝදරයා ගැන සෝකයෙන් පෙළෙන්න වුනා.
209.කින්නු උමමන්තරූපෝව කේවලං ද්වාරකං ඉමං
සසෝ සසෝති ලපසි කීදිසං සසමිච්ඡසි
209. ඈ! ඒ මොකද්ද? පිස්සු හැදුන කෙනෙක් වගේ මේ මුළු ද්වාරවතී නගරය පුරාම ‘හාවෙක්, හාවෙක්’ කිය කියා නන් දොඩවනවන්නෙ ඇත්තටම ඔබ හාවෙකුට කැමැතිද?
210.සෝවණ්ණමයං මණිමයං ලෝහමයං අථ රූපියාමයං
සංඛසිලාපවාළමයං කාරයිස්සාමි තේ සසං
210. රත්තරනින් හරි මැණික්වලින් හරි ලෝහවලින් හරි එහෙමත් නැත්නම් රිදියෙන් හරි සක්, සිලා, පබළු ආදී දේකින් හරි මං ඔබට හාවෙක් හදවල දෙන්නම්.
211.සන්ති අඤ්ඤේපි සසකා අරඤ්ඤේ වනගෝචරා
තේපි තේ ආනයිස්සාම කීදිසං සසමිච්ඡසි
211. වනාන්තරවල වනයම ගොදුරු කොට ගෙන ඉන්න වෙනත් හාවොත් ඉන්නවා. ඔබට ඒ හාවුන් වුනත් ගෙනත් දෙන්නම්. මොන වගේ හාවෙකුටද ඔබ කැමති?
212.නාහමේතේ සසේ ඉච්ඡේ යේ සසා පඨවිනිස්සිතා
චන්දතෝ සසමිච්ඡාමි තං මේ ආහර කේසව
212. කේසවයෙනි, මං යම් හාවුන් පොළොව ඇසුරු කරගෙන ඉන්නවා නම් මං ඒ හාවුන්ට කැමති නෑ. මං කැමති සඳ මඬලේ ඉන්න හාවාටයි. මට ඒ හාවා අරගෙන එන්න.
213.සෝ නූන මධුරං ඤාති ජීවිතං විජහිස්සසි
අපත්ථයං පත්ථයසි චන්දතෝ සසමිච්ඡසි
213. මල්ලී, ඔබ මේ සඳ මඬලින් හාවෙක් ඉල්ලන එක නම් නොපැතිය යුත්තක්මයි පතල තියන්නෙ. ඔබ මේ මධුර වූ ජීවිතය නිරපරාදෙ අතහැර දාන්ටයි යන්නෙ.
214.ඒවඤ්චේ කණ්හ ජානාසි යථඤ්ඤමනුසාසසි
කස්මා පුරේ මතං පුත්තං අජ්ජාපි අනුසෝචසි
214. කෘෂ්ණය, එහෙනම් ඔබ ඔය විදිහට අනුන්ට අනුශාසනා කර කර ඉන්නවා. ඔබ ඒ අනුශාසනාව දන්නවා නම් තමන්ගෙ මිය ගිය පුතා වෙනුවෙන් අදත් ශෝක කර කර ඉන්නෙ මොකද?
215.යේ න ලබ්භා මනුස්සේන අමනුස්සේන වා පන
ජාතෝ මේ මා මරි පුත්තෝ කුතෝ ලබ්භා අලබ්භියං
215. මිනිස්සුන්ටත් දෙවියන්ටවත් ලබාගන්ට බැරි යම් දෙයක් තියෙනවා. ‘මගේ උපන් පුතා මැරෙන්ට එපා!’ කියන ඔය කාරණාව තමයි ලබා ගන්ට බැරි දේ. එය කොහොම ලබන්ටද?
216.න මන්තා මූලභේසජ්ජා ඕසධේහි ධනේන වා
සක්කා ආනයිතුං කණ්හ යං පේතමනුසෝචසි
216. කෘෂ්ණය, ඔබ මේ මිය ගිය දරුවෙක් උදෙසා ශෝක කරනවා. නමුත් කිසි මන්තරයකින් මුල් බෙහෙතකින් වෙනත් ඔසුවලින් සල්ලිවලින් එයාව ආපහු එක්ක ගෙන එන්ට බෑ.
217.මහද්ධනා මහාභෝගා රට්ඨවන්තෝපි ඛත්තියා
පහූතධනධඤ්ඤා යේ තේපි නෝ අජරාමරා
217. මහා ධනවත් උදවිය, මහා භෝග ඇති උදවිය, ක්ෂත්‍රිය වූ රජවරු, තවත් බොහෝ ධන ධාන්‍ය ඇති උදවිය යන ඔය කවුරුත් අජරාමර උදවිය නොවේ.
218.ඛත්තියා බ්‍රාහ්මණා වෙස්සා සුද්දා චණ්ඩාලපුක්කුසා
ඒතේ චඤ්ඤේ ච ජාතියා තේපි නෝ අජරාමරා
218. ක්ෂත්‍රිය උදවිය ඉන්නවා. බ්‍රාහ්මණවරු ඉන්නවා. වෙළඳ ව්‍යාපාරිකයෝ ඉන්නවා. දැසිදස්සන් ඉන්නවා. චණ්ඩාල, පුක්කුස කුලවල අය ඉන්නවා. තව නොයෙකුත් උදවිය ඉන්නවා. ඔය කවුරුත් ඉපදීමෙන් අජරාමර වෙච්ච උදවිය නොවෙයි.
219.යේ මන්තං පරිවත්තෙන්ති ඡළංගං බ්‍රහ්මචින්තිතං
ඒතේ චඤ්ඤේ ච ජාතියා තේපි නෝ අජරාමරා
219. අට්ඨක, වාමක ආදී සෘෂිවරුන්ගේ පරම්පරාවෙන් ආපු සයවැදෑරුම් වේදමන්ත්‍ර පාඩම් කරන උදවිය ඉන්නවා. අනෙක් උදවියත් ඉන්නවා. ඔය කවුරුත් ඒ ඇති කර ගත්තු විද්‍යාවෙන් අජරාමර වෙන්නෙ නෑ.
220.ඉසයෝ වාපි යේ සන්තා සඤ්ඤතත්තා තපස්සිනෝ
සරීරං තේපි කාලේන විජහන්ති තපස්සිනෝ
220. ශාන්ත සෘෂිවරු ඉන්නවා. සීලසංවරයෙන් යුක්තයි. තපස් රකිනවා. ඒ තපස්වීන් වහන්සේලාත් කාලය ආවහම සරීරය අත්හැර දානවා.
221.භාවිතත්තා අරහන්නෝ කතකිච්චා අනාසවා
නික්ඛිපන්ති ඉමං දේහං පුඤ්ඤපාපපරික්ඛයා
221. වඩන ලද සිත් ඇති රහතන් වහන්සේලා ඉන්නවා. නිවන් මග සම්පූර්ණ කරලයි ඉන්නෙ. ආශ්‍රව රහිතයි. පින්පව් මේ ජීවිතය තුළම ගෙවා දමලා අන්තිමේදී මේ සිරුර බැහැර කරනවා.
222.ආදිත්තං වත මං සන්තං ඝතසිත්තංව පාවකං
වාරිනා විය ඕසිඤ්චං සබ්බං නිබ්බාපයේ දරං
222. ගින්නකට ඉසින ගිතෙලක් වගේ දුකෙන් ගිනිගත්තු මාව නිවිල ගියා. වතුර ඉහල නිවල දානවා වගේ මගේ සියළු කාය චිත්ත පීඩා නිවිල ගියා.
223.අබ්බූළ්හං වත මේ සල්ලං සෝකං හදයනිස්සිතං
යෝ මේ සෝකපරේතස්ස පුත්තසෝකං අපානුදි
223. මගේ පපුව ඇතුළේ ඇනි ඇනී තිබුණු සෝක හුල ඔබ උදුරලා දැම්මා. පුත්‍ර ශෝකය නිසා මං ගොඩාක් ශෝකයෙන් පෙළි පෙළී හිටියේ. ඔබ ඒක දුරු කළා.
224.ස්වාහං අබ්බූළ්හසල්ලොස්මි සීතිභූතෝස්මි නිබ්බුතෝ
න සෝචාමි න රෝදාමි තව සුත්වාන භාතික
224. පින්වත් දරුව, නුඹේ අවවාදය අහපු ඒ මම දැන් සෝක හුල් උදුරා දැමූ කෙනෙක්. සිහිල් වුන කෙනෙක්. නිවුන කෙනෙක්. දැන් මං සෝක වෙන්නෙ නෑ. හඬන්නෙ නෑ.
225.ඒවං කරොන්ති සප්පඤ්ඤා යේ හොන්ති අනුකම්පකා
විනිවත්තයන්ති සෝකම්හා ඝතෝ ජෙට්ඨංව භාතරං
225. ලෝකයාට අනුකම්පා කරන ප්‍රඥාවන්ත උදවිය ඔය විදිහට කරනවා. ඝත පණ්ඩිතතුමා තමන්ගේ වැඩිමහල් සහෝදරයා ශෝකයෙන් එතෙර කෙරෙව්ව වගේ.
226.යස්ස ඒසාදිසා හොන්ති අමච්චා පරිචාරකා
සුභාසිතේන අන්වෙන්ති ඝතෝ ජෙට්ඨංව භාතරන්ති
226. ඝත පණ්ඩිතතුමා තමන්ගේ වැඩිමහල් සහෝදරයා සෝක රහිත බවට පත් කළේ සුභාෂිතයෙන්මයි. යම් කෙනෙකුට ඔය විදිහේ ඇමතිවරු ඉන්නවා නම්, පිරිවර සේනාව ඉන්නවා නම් ඒ කෙනාට ඔය විදිහට යහපත් වෙනවා.
සාදු! සාදු!! සාදු!!!
කණ්හපේතවත්ථු ඡට්ඨං.
හයවෙනි කණ්හා ප්‍රේත වස්තුවයි.
