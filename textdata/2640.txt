සංයුත්ත නිකාය
නිදාන වග්ගෝ
3.2.3. තිංසමත්ත සුත්තං
3.2.3. තිහක් පමණ භික්ෂූන් හට වදාළ දෙසුම
රාජගහේ....
රජගහ නුවර දී..............
අථ ඛෝ තිංසමත්‌තා පාවෙය්‍යකා භික්‌ඛූ, සබ්බේ ආරඤ්‌ඤකා සබ්බේ පිණ්‌ඩපාතිකා සබ්බේ පංසුකූලිකා සබ්බේ තේචීවරිකා සබ්බේ සසංයෝජනා යේන භගවා තේනුපසංකමිංසු. උපසංකමිත්වා භගවන්‌තං අභිවාදෙත්‌වා ඒකමන්තං නිසීදිංසු.
පාවා නුවර වාසය කළ ඒ භික්ෂුන් වහන්සේලා ගණනින් තිස් නමක් විතර වෙනවා. ඒ භික්ෂුන් වහන්සේලා සියලු දෙනා ම වාසය කරන්නේ වනාන්තරයේ. ඒ වගේ ම පිණ්ඩපාතයෙනුයි ජීවත් වෙන්නේ. ඒ වගේ ම පාංශුකූල සිවුරුයි පොරවන්නේ. තුන් සිවුරු පමණයි පොරවන්නේ. ඒ නමුත් තවමත් කෙලෙස් බන්ධනයන්ගෙන් යුක්තයි. ඉතින් ඒ භික්ෂුන් වහන්සේලා සියලු දෙනා භාග්‍යවතුන් වහන්සේව බැහැදකින්ට පැමිණුනා. පැමිණිලා භාග්‍යවතුන් වහන්සේට වන්දනා කරල එකත්පස්ව වාඩිවුණා.
අථ ඛෝ භගවතෝ ඒතදහෝසි. ඉමේ ඛෝ තිංසමත්‌තා පාවෙය්‍යකා භික්‌ඛූ සබ්බේ ආරඤ්‌ඤකා, සබ්බේ පිණ්‌ඩපාතිකා, සබ්බේ පංසුකූලිකා, සබ්බේ තෙචීවරිකා, සබ්බේ සසංයෝජනා. යන්නූනාහං ඉමේසං තථා ධම්‌මං දේසෙය්‍යං යථා නේසං ඉමස්‌මිංයේව ආසනේ අනුපාදාය ආසවේහි චිත්‌තානි විමුච්‌චෙය්‍යුන්‌ති. අථ ඛෝ භගවා භික්‌ඛූ ආමන්තේසි භික්ඛවෝ ති. භදන්තේති තේ භික්‌ඛූ භගවතෝ පච්චස්සෝසුං. භගවා ඒතදවෝච.
එතකොට භාග්‍යවතුන් වහන්සේට මේ අදහස ඇති වුණා. ‘පාවා නුවර වාසය කළ මේ භික්ෂුන් ගණනින් තිස් නමක් විතර වෙනවා. මේ භික්ෂුන් සියලු දෙනා ම වාසය කරන්නේ වනාන්තරයේ. ඒ වගේ ම පිණ්ඩපාතයෙනුයි ජීවත් වෙන්නේ. ඒ වගේ ම පාංශුකූල සිවුරුයි පොරවන්නේ. තුන් සිවුරු පමණයි පොරවන්නේ. ඒ නමුත් තවමත් කෙලෙස් බන්ධයන් ගෙන් යුක්තයි. ඉදින් මම මේ භික්ෂුන් ඔය ආසනවල සිටියදී ම උපාදාන රහිතව සියලු ආශ්‍රවයන් ගෙන් සිත් නිදහස් වෙනවා නම් ඒ විදිහේ ධර්මයක් මේ භික්ෂුන් හට කියා දෙන්න ඕන’ කියල.ඉතින් භාග්‍යවතුන් වහන්සේ, “පින්වත් මහණෙනි” කියා ඒ භික්ෂුන් අමතා වදාළා. “පින්වතුන් වහන්ස” කියා ඒ භික්ෂුන් ද භාග්‍යවතුන් වහන්සේට පිළිතුරු දුන්නා. භාග්‍යවතුන් වහන්සේ මෙය වදාළා.
අනමතග්‌ගෝයං භික්ඛවේ සංසාරෝ. පුබ්‌බාකෝටි න පඤ්‌ඤායති අවිජ්‌ජානීවරණානං සත්‌තානං තණ්‌හාසංයෝජනානං සන්‌ධාවතං සංසරතං. තං කිං මඤ්‌ඤථ භික්ඛවේ කතමන්නු ඛෝ බහුතරං, යං වා වෝ ඉමිනා දීඝේන අද්‌ධුනා සන්‌ධාවතං සංසරතං සීසච්‌ඡින්‌නානං ලෝහිතං පස්‌සන්‌නං පග්‌ඝරිතං, යං වා චතුසු මහාසමුද්දේසු උදකන්‌ති?
“පින්වත් මහණෙනි, ඉපදෙමින් මැරෙමින් යන මේ ස්වභාවය (සංසාරය) අවසන් නොවන ගමනක්. ආරම්භක කෙළවරක් දැකගන්න බැරි දෙයක්. අවිද්‍යාවෙන් වැසුණු තණ්හාවෙන් බැඳුණු මේ සත්වයන් සුගති දුගතිවල සැරිසරමින් යන මේ ස්වභාවය ආරම්භක කෙළවරක් දැකගන්න බෑ.පින්වත් මහණෙනි, ඔබ මේ ගැන මොකක්ද හිතන්නේ?මේ සා දීර්ඝ කාලයක් මුළුල්ලේ ඉපදෙමින් මැරෙමින් සැරිසරා ගිය මේ සසරේ ඔබ ගේ හිස ගසා දමද්දී වෑහුන, වැගිරුණ යම් රුධිරයක් වෙයි නම්, වඩාත් වැඩි ඒ රුධිරයද? නැත්නම් සතර මහා සාගරයේ ජලයද?”
යථා ඛෝ මයං භන්තේ භගවතා ධම්‌මං දේසිතං ආජානාම. ඒතදේව භන්තේ බහුතරං යං නෝ ඉමිනා දීඝේන අද්‌ධුනා සන්‌ධාවතං සංසරතං සීසච්‌ඡින්‌නානං ලෝහිතං පස්‌සන්‌නං පග්‌ඝරිතං, න ත්වේව චතුසු මහාසමුද්දේසු උදකන්‌ති.
“ස්වාමීනි, භාග්‍යවතුන් වහන්සේ විසින් වදාරණ ලද ශ්‍රී සද්ධර්මය අපි දන්නේ මේ විදිහටයි. මේ සා දීර්ඝ කාලයක් මුළුල්ලේ ඉපදෙමින් මැරෙමින් සැරිසරා යන මේ සසරේදී හිස ගැසුම් පහර ලද, අපෙන් වෑහුන වැගිරුණ යම් රුධිරයක් වෙයි නම් එය ම යි ඉතා වැඩි. මේ සතර මහා සාගරයේ ජලය නම් නොවේ.”
සාධු සාධු භික්ඛවේ, සාධු ඛෝ මේ තුම්හේ භික්ඛවේ, ඒවං ධම්‌මං දේසිතං ආජානාථ. ඒතදේව භික්ඛවේ බහුතරං යං වෝ ඉමිනා දීඝේන අද්‌ධුනා සන්‌ධාවතං සංසරතං සීසච්‌ඡින්‌නානං ලෝහිතං පස්‌සන්‌නං පග්‌ඝරිතං, න ත්වේව චතුසු මහාසමුද්දේසු උදකං. දීඝරත්‌තං වෝ භික්ඛවේ ගුන්‌නං සතං ගෝභූතානං සීසච්‌ඡින්‌නානං ලෝහිතං පස්‌සන්‌නං පග්‌ඝරිතං ....(පෙ).... න ත්වේව චතුසු මහාසමුද්දේසු උදකං. දීඝරත්‌තං වෝ භික්ඛවේ මහිසානං සතං මහිසභූතානං සීසච්‌ඡින්‌නානං ....(පෙ).... අජානං සතං අජභූතානං ....(පෙ).... උරබ්භානං සතං උරබ්භභූතානං ....(පෙ).... මිගානං සතං මිගභූතානං ....(පෙ).... සූකරානං සතං සූකරභූතානං ....(පෙ).... කුක්‌කුටානං සතං කුක්‌කුටභූතානං ....(පෙ).... දීඝරත්‌තං වෝ භික්ඛවේ චෝරා ගාමඝාතකාති ගහෙත්‌වා සීසච්‌ඡින්‌නානං ලෝහිතං පස්‌සන්‌නං පග්‌ඝරිතං. ....(පෙ).... දීඝරත්‌තං වෝ භික්ඛවේ චෝරා පරිපන්‌ථකාති ගහෙත්‌වා ....(පෙ).... චෝරා පාරදාරිකාති ගහෙත්‌වා සීසච්‌ඡින්‌නානං ලෝහිතං පස්‌සන්‌නං පග්‌ඝරිතං ....(පෙ).... න ත්වේව චතුසු මහාසමුද්දේසු උදකං. තං කිස්‌ස හේතු? අනමතග්‌ගෝයං භික්ඛවේ සංසාරෝ ....(පෙ).... (යාවඤ්චිදං භික්ඛවේ ....(පෙ)....) අලං විමුච්‌චිතුන්‌ති.
“සාදු! සාදු! පින්වත් මහණෙනි, මා විසින් දේශනා කරන ලද ධර්මය ඔබ දැන සිටින ආකාරය ඉතාමත් හොඳයි. පින්වත් මහණෙනි, මේ සා දීර්ඝ කාලයක් මුළුල්ලේ ඉපදෙමින් මැරෙමින් සැරිසරා ගිය මේ සසරේ ඔබ ගේ හිස ගසා දමද්දී වෑහුන වැගිරුණ යම් රුධිරයක් වෙයි නම්, ඒ රුධිරය ම යි ඉතා වැඩි. මේ සතර මහා සාගරයේ ජලය නම් නොවේ. පින්වත් මහණෙනි, දීර්ඝ කාලයක් මුළුල්ලේ ගව යෝනියෙහි ගවයන්ව ඉපදිලා හිස ගැසුම් පහර කද්දී වෑහී ගිය, වැගිරී ගිය රුධිරයක් වෙයි නම් ඒ රුධිරය ම යි ඉතා වැඩි. මේ සතර මහා සාගරයේ ජලය නම් නොවේ. දීර්ඝ කාලයක් මුළුල්ලේ මී හරක් යෝනියෙහි මී හරකුන්ව ඉපදිලා හිස ගැසුම් පහර කද්දී වෑහී ගිය, වැගිරී ගිය යම් රුධිරයක් වෙයි නම් ඒ රුධිරය ම යි ඉතා වැඩි. මේ සතර මහා සාගරයේ ජලය නම් නොවෙයි. දීර්ඝ කාලයක් මුළුල්ලේ එළු යෝනියෙහි එළුවන්ව ඉපදිලා හිස ගැසුම් පහර කද්දී .... (පෙ) .... දීර්ඝ කාලයක් මුළුල්ලේ බැටළු යෝනියෙහි බැටළුවන්ව ඉපදිලා හිස ගැසුම් පහර කද්දී .... (පෙ) .... දීර්ඝ කාලයක් මුළුල්ලේ මුව යෝනියෙහි මුවන්ව ඉපදිලා හිස ගැසුම් පහර කද්දී .... (පෙ) .... දීර්ඝ කාලයක් මුළුල්ලේ ඌරු යෝනියෙහි ඌරන්ව ඉපදිලා හිස ගැසුම් පහර කද්දී .... (පෙ) .... දීර්ඝ කාලයක් මුළුල්ලේ කුකුළු යෝනියෙහි කුකුළන්ව ඉපදිලා හිස ගැසුම් පහර කද්දී .... (පෙ) .... පින්වත් මහණෙනි, දීර්ඝ කාලයක් මුළුල්ලේ ගම් පහරණ සොරුන්ව සිටිය දී හිස ගැසුම් පහර කද්දී ඔබෙන් වෑහී ගිය, වැගිරී ගිය යම් රුධිරයක් වෙයි නම් ඒ රුධිරය ම යි ඉතා වැඩි. මේ සතර මහා සාගරයේ ජලය නම් නොවේ.පින්වත් මහණෙනි, දීර්ඝ කාලයක මුළුල්ලේ මං පහරණ සොරුන්ව සිටියදී හිස ගැසුම් පහර කද්දී ඔබෙන් වෑහී ගිය, වැගිරී ගිය යම් රුධිරයක් වෙයි නම් .... (පෙ) .... පින්වත් මහණෙනි, දීර්ඝ කාලයක් මුළුල්ලේ පර ස්ත්‍රීන් සොයා යන සොරුන්ව සිටියදී හිස ගැසුම් පහර කද්දී ඔබෙන් වෑහී ගිය, වැගිරී ගිය යම් රුධිරයක් වෙයි නම් .... (පෙ) .... මේ සතර මහා සාගරයේ ජලය නම් නොවේ.එයට හේතුව මොකක්ද? පින්වත් මහණෙනි, මේ ඉපදෙමින් මැරෙමින් පවතින ස්වභාවය අවසන් නොවන දෙයක් .... (පෙ) .... නිදහස් වෙන්න ම යි වටින්නේ.”
ඉදමවෝච භගවා. අත්‌තමනා තේ භික්‌ඛූ භගවතෝ භාසිතං අභිනන්‌දුන්‌ති. ඉමස්‌මිඤ්‌ච පන වෙය්‍යාකරණස්‌මිං භඤ්‌ඤමානේ තිංසමත්‌තානං පාවෙය්‍යකානං භික්‌ඛූනං අනුපාදාය ආසවේහි චිත්‌තානි විමුච්‌චිංසූ’ති.
භාග්‍යවතුන් වහන්සේ මෙය වදාළා. ඒ භික්ෂුන් ද ඉතා සතුටු සිතින් යුක්තව භාග්‍යවතුන් වහන්සේ වදාළ ධර්මය පිළිගත්තා. භාග්‍යවතුන් වහන්සේ විසින් මේ දේශනය වදාරද්දී, ඒ පාවා නුවරවැසි තිහක් පමණ වූ භික්ෂුන්ගේ සිත් උපාදාන රහිතව ආශ්‍රවයන් ගෙන් නිදහස් වුණා.
සාදු! සාදු!! සාදු!!!
තිංසමත්ත සූත්‍රය නිමා විය.
