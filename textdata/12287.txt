ඛුද්දක නිකාය
ඉතිවුත්තක පාළි
2.2.2. දේසනා සුත්තං
2.2.2. තථාගතයන් වහන්සේගේ දහම් දෙසීමේ ක්‍රම ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
තථාගතස්ස භික්ඛවේ අරහතෝ සම්මාසම්බුද්ධස්ස ද්වේ ධම්මදේසනා පරියායේන භවන්ති. කතමා ද්වේ? පාපං පාපකතෝ පස්සථා’ති අයං පඨමා ධම්මදේසනා. පාපං පාපකතෝ දිස්වා තත්ථ නිබ්බින්දථ විරජ්ජථ විමුච්චථා’ති අයං දුතියා ධම්මදේසනා. තථාගතස්ස භික්ඛවේ අරහතෝ සම්මාසම්බුද්ධස්ස ඉමා ද්වේ ධම්මදේසනා පරියායේන භවන්තීති.
“පින්වත් මහණෙනි, තථාගත වූ අරහත් සම්මා සම්බුදුරජාණන් වහන්සේගේ ධර්ම දේශනා ක්‍රම පිළිවෙලවල් දෙවිදිහක් තියෙනවා. මොනවාද ඒ ක්‍රම දෙක? ‘පාපයන් ලාමක දෙයක් හැටියට දකින්න’යි කීම පළමුවෙනි ධර්ම දේශනා ක්‍රමයයි. ‘පාපය ලාමක දෙයක් හැටියට දැකලා ඒ ගැන කලකිරෙන්න, නොඇලෙන්න, නිදහස් වෙන්න’යි කීම තමයි දෙවෙනි ධර්ම දේශනා ක්‍රමය. පින්වත් මහණෙනි, තථාගත වූ අරහත් සම්මා සම්බුදුරජාණන් වහන්සේගේ ධර්ම දේශනා ක්‍රම කාරණා වශයෙන් මේ දෙවිදිහටයි පවතින්නේ.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“තථාගතස්ස බුද්ධස්ස සබ්බභූතානුකම්පිනෝ,
පරියායවචනං පස්ස ද්වේ ච ධම්මා පකාසිතා
“සියලු සත්වයින් ගැන අප්‍රමාණ අනුකම්පා ඇති තථාගත සම්බුදු රජාණන් වහන්සේගේ පිළිවෙලින් වදාළ වචනය බලන්න. උන්වහන්සේ කාරණා දෙකක් ප්‍රකාශ කොට වදාළා.
පාපකං පස්සථ චේතං තත්ථ චාපි විරජ්ජථ,
තතෝ විරත්තචිත්තා සේ දුක්ඛස්සන්තං කරිස්සථා”ති
මේ පාපය ලාමක වශයෙන් බලන්න. එහි ඇලෙන්න එපා. ඒ නොඇලුන සිතින් සියලු දුක් කෙළවර කරන්න’ කියලයි.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
