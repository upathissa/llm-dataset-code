අංගුත්තර නිකාය
අට්ඨක නිපාතෝ
8.1.3.7. බල සුත්තං
8.1.3.7. බලය ගැන වදාළ දෙසුම
(සාවත්ථිනිදානං)
සැවැත් නුවර දී ය …..
අට්ඨිමානි භික්ඛවේ, බලානි, කතමානි අට්ඨ: රුණ්ණබලා භික්ඛවේ දාරකා, කෝධබලෝ මාතුගාමෝ, ආවුධබලා චෝරා, ඉස්සරියබලා රාජානෝ, උජ්ඣත්තිබලා බාලා, නිජ්ඣත්තිබලා පණ්ඩිතා, පටිසංඛානබලා බහුස්සුතා, ඛන්තිබලා සමණබ්‍රාහ්මණා, ඉමානි ඛෝ භික්ඛවේ, අට්ඨබලානීති.
මහණෙනි, මේ බල අටකි. ඒ කවර අට බලයක් ද යත්;
මහණෙනි, සිඟිත්තෝ හැඬීම බලය කොට ඇත්තෝ ය. ස්ත්‍රිය ක්‍රෝධය බලය කොට ඇත්තී ය. සොරු ආයුධ බලය කොට ඇත්තෝ ය. රජවරු ඉසුරු බලය කොට ඇත්තෝ ය. අඥානයෝ උදහස් වීම බලය කොට ඇත්තෝ ය. නුවණැත්තෝ යහපත – අයහපත තේරුම් ගැනීම බලය කොට ඇත්තෝ ය. බහුශ්‍රැතයෝ නුවණින් විමසා බැලීම බලය කොට ඇත්තෝ ය. ශ්‍රමණ බ්‍රාහ්මණවරු ඉවසීම බලය කොට ඇත්තෝ ය.
මහණෙනි. මේ වනාහී අටක් වූ බලයන් ය.
සාදු! සාදු!! සාදු!!!
බල සූත්‍රය නිමා විය.
