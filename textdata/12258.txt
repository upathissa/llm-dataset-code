ඛුද්දක නිකාය
ඉතිවුත්තක පාළි
2.1.3. තපනීය සුත්තං
2.1.3. පසුතැවීම ඇති කරවන දේ ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
ද්වේමේ භික්ඛවේ ධම්මා තපනීයා. කතමේ ද්වේ? ඉධ භික්ඛවේ ඒකච්චෝ අකතකල්‍යාණෝ හෝති අකතකුසලෝ අකතභීරුත්තානෝ, කතපාපෝ කතලුද්දෝ කතකිබ්බිසෝ. සෝ අකතං මේ කල්‍යාණන්ති’පි තප්පති, කතං මේ පාපන්ති’පි තප්පති. ඉමේ ඛෝ භික්ඛවේ ද්වේ ධම්මා තපනීයා’ති.
“පින්වත් මහණෙනි, පසුතැවීම ඇති කරවන කරුණු දෙකක් තියෙනවා. ඒ කරුණු දෙක මොනවාද? පින්වත් මහණෙනි, මෙහි ඇතැම් කෙනෙක් ඉන්නවා, යහපත් දේවල් කර කියාගෙන නෑ. කුසල් කරගෙනත් නෑ. පිහිට පිණිස පවතින පින් කරගෙනත් නෑ. ඔහු පව් තමයි කරලා තියෙන්නේ. රෞද්‍ර දේවල් තමයි කරලා තියෙන්නේ. කිලුටු දේවල් තමයි කරලා තියෙන්නේ. ඉතින් ඔහු ‘අනේ! මට යහපත් දේවල් කරගන්න බැරිවුනා’ කියලා තැවෙනවා. ‘අනේ! මගෙන් පව් කෙරිල තියෙනවා’ කියලත් පසුතැවෙනවා. පින්වත් මහණෙනි, මේ තමයි පසුතැවීම ඇති කරවන කරුණු දෙක.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“කායදුච්චරිතං කත්වා වචීදුච්චරිතානි ච,
මනෝදුච්චරිතං කත්වා යඤ්චඤ්ඤං දෝසසඤ්හිතං
“කයෙනුත් දුසිරිත් කරලා, වචනයෙනුත් දුසිරිත් කරලා, මනසිනුත් දුසිරිත් කරලා, තවත් දොස් සහිත දේවලුත් කරල නම් ඉන්නේ,
අකත්වා කුසලං කම්මං කත්වානාකුසලං බහුං,
කායස්ස භේදා දුප්පඤ්ඤෝ නිරයං සෝ උපපජ්ජතී”ති
කුසල් දහම් කරගෙනත් නෑ. අකුසල්මයි බහුල වශයෙන් කරගෙන තියෙන්නේ. කය බිඳී මිය පරලොව ගියාට පස්සේ ඒ තැනැත්තා උපදින්නේ නිරයේ.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
