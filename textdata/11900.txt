ඛුද්දක නිකාය
උදාන පාළි
1.9. ජටිල සුත්තං
1.9. ජටිලයන් අරභයා වදාළ උදානය
ඒවං මේ සුතං: ඒකං සමයං භගවා ගයායං විහරති ගයාසීසේ. තේන ඛෝ පන සමයේන සම්බහුලා ජටිලා සීතාසු හේමන්තිකාසු රත්තීසු අන්තරට්ඨකේ හිමපාතසමයේ ගයායං උම්මුජ්ජන්ති’පි, නිමුජ්ජන්ති’පි, උම්මුජ්ජනිමුජ්ජම්පි කරොන්ති, ඔසිඤ්චන්ති’පි, අග්ගිම්පි ජුහන්ති ඉමිනා සුද්ධී’ති.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ ගයා ප්‍රදේශයේ ගයා ශීර්ෂයෙහිය. එකල බොහෝ තවුසෝ හිම වැටෙන ශීත ඍතුවෙහි, අධිකව හිම වැටෙන අට දවසක කාලය තුළ රාත්‍රියේ ගයා තීර්ථයේ දියේ ගිලෙනවා. ආයෙමත් උඩට එනවා. ආයෙමත් දියේ ගිලෙනවා. ආයෙමත් උඩට එනවා. තමන්ගේ ඇඟට වතුර ඉසගන්නවා. ගිනි පූජාත් කරනවා. ‘මේවායින් ජීවිතය පිරිසිදු වෙනවා’ කියලා හිතාගෙනයි කරන්නේ.
අද්දසා ඛෝ භගවා තේ සම්බහුලේ ජටිලේ සීතාසු හේමන්තිකාසු රත්තීසු අන්තරට්ඨකේ හිමපාතසමයේ ගයායං උම්මුජ්ජන්තේ’පි, නිමුජ්ජන්තේ’පි, උම්මුජ්ජනිමුජ්ජම් කරොන්තේ’පි ඕසිඤ්චන්තේ’පි, අග්ගිම්පි ජුහන්තේ ‘ඉමිනා සුද්ධී’ති.
ජීවිතය පිරිසිදු වෙනවා කියලා හිතාගෙන ඒ ශීත ඍතුවේ රාත්‍රී කාලයේ අධිකව හිම වැටෙන අට දවසක කාලය තුළ රාත්‍රියේ ගයා තීර්ථයේ දියේ ගිලෙන, ආයෙමත් මතුවෙන, ආයෙමත් දියේ ගිලෙන, ආයෙමත් උඩට මතුවෙන, ඇඟට වතුර ඉස ඉස ඉන්න, ගිනි පූජා කරමින් ඉන්න ජටාධර තවුසන් භාග්‍යවතුන් වහන්සේට දැකගන්න ලැබුනා.
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
ඉතින් මෙකරුණ දැන භාග්‍යවතුන් වහන්සේ ඒ වෙලාවේ මේ උදානය වදාළා.
න උදකේන සුචි හෝති බවෙහත්ථ න්හායතී ජනෝ
යම්හි සච්චං ච ධම්මෝ ච සෝ සුචී සෝ ච බ්‍රාහ්මණෝ’ති
“මේ ගයා තොටුපලේ බොහෝ දෙනෙක් නානවා. නමුත් වතුරෙන් නම් ජීවිතය පිරිසිදු වෙන්නෙ නෑ. යමෙක් තුළ ආර්ය සත්‍යයත්, අමා නිවන් දහමත් තියෙනවා නම්, ඇත්තෙන්ම ඔහු පිරිසිදුයි. ඔහුමයි බ්‍රාහ්මණයෙක් වෙන්නේ.”
සාදු! සාදු!! සාදු!!!
