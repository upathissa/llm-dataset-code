අංගුත්තර නිකාය
පඤ්චක නිපාතෝ
5.3.4.6. දුතිය පත්ථනා සුත්තං
5.3.4.6. ප්‍රාර්ථනාව ගැන වදාළ දෙවෙනි දෙසුම
(සාවත්ථිනිදානං)
සැවැත් නුවර දී ය …..
පඤ්චහි භික්ඛවේ, අංගේහි සමන්නාගතෝ රඤ්ඤෝ ඛත්තියස්ස මුද්ධාවසිත්තස්ස ජෙට්ඨෝ පුත්තෝ ඕපරජ්ජං පත්ථේති. කතමේහි පඤ්චහි:
මහණෙනි, ඔටුණු පළන් ක්ෂත්‍රීය රජුගේ අංග පසකින් සමන්විත වූ ජ්‍යෙෂ්ඨ පුත්‍රයා යුවරජ තනතුර ප්‍රාර්ථනා කරයි. ඒ කවර පස් අංගයකින් ද යත්;
ඉධ භික්ඛවේ රඤ්ඤෝ ඛත්තියස්ස මුද්ධාවසිත්තස්ස ජෙට්ඨෝ පුත්තෝ උභතෝ සුජාතෝ හෝති මාතිතෝ ච පිතිතෝ ච, සංසුද්ධ ගහණිකෝ, යාව සත්තමා පිතාමහයුගා. අක්ඛිත්තෝ අනුපක්කුට්ඨෝ ජාතිවාදේන. අභිරූපෝ හෝති දස්සනීයෝ පාසාදිකෝ පරමාය වණ්ණපොක්ඛරතාය සමන්නාගතෝ. මාතාපිතුන්නං පියෝ හෝති මනාපෝ. බලකායස්ස පියෝ හෝති මනාපෝ. පණ්ඩිතෝ හෝති වියත්තෝ මේධාවී පටිබලෝ අතීතානාගතපච්චුප්පන්නේ අත්ථේ චින්තේතුං.
මහණෙනි, මෙහිලා ඔටුනු පළන් ක්ෂත්‍රීය රජුගේ ජ්‍යෙෂ්ඨ පුත්‍රයා මව් පාර්ශවයෙනුත්, පිය පාර්ශවයෙනුත් යන උභය පාර්ශවයෙන් ම සුජාත උපතක් ලැබුවේ වෙයි. පිරිසිදු මව් කුසකින් උපන්නේ වෙයි. සත්වෙනි මී මුතු පරම්පරාව තෙක් ජාතිවාදයෙන් බැහැර නොකරන ලද්දේ උපක්‍රෝශ නොකරන ලද්දේ වෙයි.
අභිරූපවත් වූයේ වෙයි. සොඳුරු දැකුම් ඇත්තේ වෙයි. ප්‍රසාදය ඇති කරන්නේ වෙයි. උතුම් පැහැපත් බවින් යුක්ත වූයේ වෙයි.
මව්පියන් හට ප්‍රියමනාප වූයේ වෙයි.
බල සේනාවන්ට ප්‍රියමනාප වූයේ වෙයි.
අතීත, අනාගත, වර්තමාන අභිවෘද්ධිදායක කරුණු සිතන්නට ප්‍රතිබල සම්පන්න වූ නුවණැති ව්‍යක්ත පණ්ඩිතයෙක් වෙයි.
තස්ස ඒවං හෝති: ‘අහං ඛොම්හි උභතෝ සුජාතෝ මාතිතෝ ච පිතිතෝ ච, සංසුද්ධගහණිකෝ, යාව සත්තමා පිතාමහයුගා අක්ඛිත්තෝ අනුපක්කුට්ඨෝ ජාතිවාදේන. කස්මාහං ඕපරජ්ජං න පත්ථෙය්‍යං? අහං ඛොම්හි අභිරූපෝ දස්සනීයෝ පාසාදිකෝ පරමාය වණ්ණපොක්ඛරතාය සමන්නාගතෝ. කස්මාහං ඕපරජ්ජං න පත්ථෙය්‍යං? අහං ඛොම්හි මාතාපිතුන්නං පියෝ මනාපෝ. කස්මාහං ඕපරජ්ජං න පත්ථෙය්‍යං? අහං ඛොම්හි බලකායස්ස පියෝ මනාපෝ. කස්මාහං ඕපරජ්ජං න පත්ථෙය්‍යං? අහං ඛොම්හි පණ්ඩිතෝ වියත්තෝ මේධාවී පටිබලෝ අතීතානාගතපච්චුප්පන්නේ අත්ථේ චින්තේතුං. කස්මාහං ඕපරජ්ජං න පත්ථෙය්‍යන්ති?
ඔහුට මෙසේ සිතෙයි. ‘මම් වනාහී මව් පාර්ශවයෙනුත්, පිය පාර්ශවයෙනුත් යන උභය පාර්ශවයෙන් ම සුජාත උපතක් ලැබුවේ වෙමි. පිරිසිදු මව් කුසකින් උපන්නේ වෙමි. සත්වෙනි මී මුතු පරම්පරාව තෙක් ජාතිවාදයෙන් බැහැර නොකරන ලද්දේ උපක්‍රෝශ නොකරන ලද්දේ වෙමි. කුමක් නිසා මම් යුවරජ තනතුර නොපතන්නෙම් ද?
මම් වනාහී අභිරූපවත් වූයේ වෙමි. සොඳුරු දැකුම් ඇත්තේ වෙමි. ප්‍රසාදය ඇති කරන්නේ වෙමි. උතුම් පැහැපත් බවින් යුක්ත වූයේ වෙමි. කුමක් නිසා මම් යුවරජ තනතුර නොපතන්නෙම් ද?
මම් වනාහී මව්පියන් හට ප්‍රියමනාප වූයේ වෙමි. කුමක් නිසා මම් යුවරජ තනතුර නොපතන්නෙම් ද?
මම් වනාහී බල සේනාවන් හට ප්‍රියමනාප වූයේ වෙමි. කුමක් නිසා මම් යුවරජ තනතුර නොපතන්නෙම් ද?
මම් වනාහී අතීත, අනාගත, වර්තමාන අභිවෘද්ධිදායක කරුණු සිතන්නට ප්‍රතිබල සම්පන්න වූ නුවණැති ව්‍යක්ත පණ්ඩිතයෙක් වෙමි. කුමක් නිසා මම් යුවරජ තනතුර නොපතන්නෙම් ද?’ යි.
ඉමේහි ඛෝ භික්ඛවේ පඤ්චහි අංගේහි සමන්නාගතෝ රඤ්ඤෝ ඛත්තියස්ස මුද්ධාවසිත්තස්ස ජෙට්ඨෝ පුත්තෝ ඕපරජ්ජං පත්ථේති.
මහණෙනි, ඔටුණු පළන් ක්ෂත්‍රිය රජුගේ මේ අංග පසින් සමන්විත වූ ජ්‍යෙෂ්ඨ පුත්‍රයා යුවරජ තනතුර ප්‍රාර්ථනා කරයි.
ඒවමේව ඛෝ භික්ඛවේ පඤ්චහි ධම්මේහි සමන්නාගතෝ භික්ඛු ආසවානං ඛයං පත්ථේති කතමේහි පඤ්චහි:
එසෙයින් ම මහණෙනි, පස් කරුණකින් සමන්විත වූ භික්ෂුව ආශ්‍රවයන්ගේ ක්ෂය ය වූ අරහත්වය ප්‍රාර්ථනා කරයි. ඒ කවර පස් කරුණකින් ද යත්;
ඉධ භික්ඛවේ භික්ඛු සීලවා හෝති ....(පෙ).... සමාදාය සික්ඛති සික්ඛාපදේසු. බහුස්සුතෝ හෝති ....(පෙ).... දිට්ඨියා සුප්පටිවිද්ධෝ, චතුසු සතිපට්ඨානේසු සූපට්ඨිතචිත්තෝ හෝති. ආරද්ධවිරියෝ විහරති අකුසලානං ධම්මානං පහානාය, කුසලානං ධම්මානං උපසම්පදාය, ථාමවා දළ්හපරක්කමෝ අනික්ඛිත්තධුරෝ කුසලේසු ධම්මේසු. පඤ්ඤවා හෝති උදයත්ථගාමිනියා පඤ්ඤාය සමන්නාගතෝ අරියාය නිබ්බේධිකාය සම්මා දුක්ඛක්ඛයගාමිනියා.
මහණෙනි, මෙහිලා භික්ෂුව සිල්වත් වූයේ වෙයි. ….(පෙ)…. ශික්ෂාපද සමාදන් ව හික්මෙයි.
බහුශ්‍රැත වූයේ වෙයි. ….(පෙ)…. නුවණින් දක්නා ලද්දේ වෙයි.
සතර සතිපට්ඨානයන් තුළ මැනැවින් සිත පිහිටුවාගත්තේ වෙයි.
අරඹන ලද වීරිය ඇත්තේ වෙයි. අකුසල් දහම් ප්‍රහාණය කිරීමට හා කුසල් දහම් උපදවා ගැනීමට දැඩි වීරියෙන් යුතු වූයේ, දැඩි පරාක්‍රමයෙන් යුතු වූයේ, කුසල් දහම් පිළිබඳ ව පසුබට නොවන වීරිය ඇත්තේ වෙයි.
ප්‍රඥාවන්ත වෙයි. හටගැනීම ත්, නැතිවීම ත් දැකීමට සමර්ථ ප්‍රඥාවෙන් යුක්ත වූයේ වෙයි. ආර්ය වූ තියුණු අවබෝධය ඇති කරවන, මැනැවින් දුක් ක්ෂය කරවන ප්‍රඥාවෙන් යුක්ත වූයේ වෙයි.
තස්ස ඒවං හෝති: අහං ඛොම්හි සීලවා පාතිමොක්ඛසංවර සංවුතෝ විහරාමි, ආචාරගෝචරසම්පන්නෝ අණුමත්තේසු වජ්ජේසු භයදස්සාවී සමාදාය සික්ඛාමි සික්ඛාපදේසු. කස්මාහං ආසවානං ඛයං න පත්ථෙය්‍යං? අහං ඛොම්හි බහුස්සුතෝ සුතධරෝ සුතසන්නිචයෝ - ‘යේ තේ ධම්මා ආදිකල්‍යාණා, මජ්ඣේකල්‍යාණා පරියෝසානකල්‍යාණා සාත්ථා සබ්‍යඤ්ජනා, කේවලපරිපුණ්ණං පරිසුද්ධං බ්‍රහ්මචරියං අභිවදන්ති, තථාරූපා මේ ධම්මා බහුස්සුතා හොන්ති. ධතා ච වචසා පරිචිතා මනසානුපෙක්ඛිතා දිට්ඨියා සුප්පටිවිද්ධා. කස්මාහං ආසවානං ඛයං න පත්ථෙය්‍යං? අහං ඛොම්හි චතුසු සතිපට්ඨානේසු සූපට්ඨිතචිත්තෝ. කස්මාහං ආසවානං ඛයං න පත්ථෙය්‍යං? අහං ඛොම්හි ආරද්ධවිරියෝ විහරාමි අකුසලානං ධම්මානං පහානාය, කුසලානං ධම්මානං උපසම්පදාය, ථාමවා දළ්හපරක්කමෝ අනික්ඛිත්තධුරෝ කුසලේසු ධම්මේසු. කස්මාහං ආසවානං ඛයං න පත්ථෙය්‍යං? අහං ඛොම්හි පඤ්ඤවා උදයත්ථගාමිනියා පඤ්ඤාය සමන්නාගතෝ අරියාය නිබ්බේධිකාය සම්මා දුක්ඛක්ඛයගාමිනියා. කස්මාහං ආසවානං ඛයං න පත්ථෙය්‍යන්ති?
ඔහුට මෙසේ සිතෙයි. ‘මම් වනාහී සිල්වත් වෙමි. ප්‍රාතිමෝක්ෂ සංවරයෙන් සංවර වූයේ වෙමි. යහපත් ඇවතුම් පැවතුම් ඇති ව වසන්නේ වෙමි. අණුමාත්‍ර වූ වරදෙහි ත් බිය දකින සුළු ව සමාදන් වූ ශික්ෂාපදයන්හි හික්මෙන්නේ වෙමි. කුමක් හෙයින් මම් ආශ්‍රවයන්ගේ ක්ෂය වීම නම් වූ අරහත්වය නොපතන්නෙම් ද?
මම් වනාහී ධර්මය බොහෝ සෙයින් අසන ලද්දේ වෙමි. ඒ ඇසූ දහම් ධරන්නේ වෙමි. ඒ ඇසූ දහම් සිත්හිලා රැස් කරගන්නේ වෙමි. යම් ඒ ධර්මයෝ කල්‍යාණ වූ පටන් ගැනීමකින් යුක්ත වෙත් ද, කල්‍යාණ වූ මැදකින් යුක්ත වෙත් ද, කල්‍යාණ වූ අවසානයකින් යුක්ත වෙත් ද, අර්ථ සහිත වෙත් ද, පැහැදිලි වචනයෙන් යුක්ත වෙත් ද, හැම ලෙසින් ම පිරිපුන් පිරිසිදු නිවන් මග පවසත් ද, එබඳු වූ ධර්මයෝ මා විසින් බොහෝ කොට අසන ලද්දාහු ය. ධාරණය කරගන්නා ලද්දාහු ය. වචනයෙන් පිරිවහන ලද්දාහු ය. මනසින් විමසන ලද්දාහු ය. නුවණින් අවබෝධ කරන ලද්දාහු ය. කුමක් හෙයින් මම් ආශ්‍රවයන්ගේ ක්ෂය වීම නම් වූ අරහත්වය නොපතන්නෙම් ද?
මම් වනාහී සතර සතිපට්ඨානයන් තුළ මැනැවින් සිත පිහිටුවාගත්තේ වෙමි. කුමක් හෙයින් මම් ආශ්‍රවයන්ගේ ක්ෂය වීම නම් වූ අරහත්වය නොපතන්නෙම් ද?
මම් වනාහී අරඹන ලද වීරිය ඇත්තේ වෙමි. අකුසල් දහම් ප්‍රහාණය කිරීමට හා කුසල් දහම් උපදවා ගැනීමට දැඩි වීරියෙන් යුතු වූයේ, දැඩි පරාක්‍රමයෙන් යුතු වූයේ, කුසල් දහම් පිළිබඳ ව පසුබට නොවන වීරිය ඇත්තේ වෙමි. කුමක් හෙයින් මම් ආශ්‍රවයන්ගේ ක්ෂය වීම නම් වූ අරහත්වය නොපතන්නෙම් ද?
මම් වනාහී ප්‍රඥාවන්ත වෙමි. හටගැනීම ත්, නැතිවීම ත් දැකීමට සමර්ථ ප්‍රඥාවෙන් යුක්ත වූයේ වෙමි. ආර්ය වූ තියුණු අවබෝධය ඇති කරවන, මැනැවින් දුක් ක්ෂය කරවන ප්‍රඥාවෙන් යුක්ත වූයේ වෙමි. කුමක් හෙයින් මම් ආශ්‍රවයන්ගේ ක්ෂය වීම නම් වූ අරහත්වය නොපතන්නෙම් දැ’ යි.
ඉමේහි ඛෝ භික්ඛවේ පඤ්චහි ධම්මේහි සමන්නාගතෝ භික්ඛු ආසවානං ඛයං පත්ථේතීති.
මහණෙනි, මේ පංච ධර්මයෙන් සමන්විත වූ භික්ෂුව ආශ්‍රවයන්ගේ ක්ෂය වීම නම් වූ අරහත්වය ප්‍රාර්ථනා කරයි.
සාදු! සාදු!! සාදු!!!
දුතිය පත්ථනා සූත්‍රය නිමා විය.
