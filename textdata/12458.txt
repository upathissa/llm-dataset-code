ඛුද්දක නිකාය
ඉතිවුත්තක පාළි
4.1.1. බ්‍රාහ්මණ සුත්තං
4.1.1. සැබෑම බ්‍රාහ්මණයා ගැන වදාළ දෙසුම
100. වුත්තං හේතං භගවතා. වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. අහමස්මි භික්ඛවේ බ්‍රාහ්මණෝ යාචයෝගෝ සදා පයතපාණි අන්තිමදේහධරෝ අනුත්තරෝ භිසක්කෝ සල්ලකත්තෝ. තස්ස මේ තුම්හේ පුත්තා ඕරසා මුඛතෝ ජාතා ධම්මජා ධම්මනිම්මිතා ධම්මදායාදා නෝ ආමිසදායාදා.
“පින්වත් මහණෙනි, මමත් (සියලු පව් බැහැර කළ අරුතින්) බ්‍රාහ්මණයෙක්. මගෙන් සදහම් ඉල්ලන්න සුදුසුයි. හැම වෙලාවෙම ධර්ම දානය දෙන්න සෝදා ගත් අත් ඇතුවයි මම ඉන්නේ. අන්තිම සිරුරයි මේ දරන්නේ. ‘දුක’ නමැති හුල උදුරා දමන උත්තරීතර ශල්‍ය වෛද්‍යවරයා මමයි. ඔබ තමයි මගේ දරුවෝ. මා ළයෙහි ඔබ උපන්නේ. දහම් මුවින් ඉපදිලා ඉන්නේ. ධර්මයෙන් ඉපදිලා ඉන්නේ. ධර්මයෙන් නිර්මිත වෙලා ඉන්නේ. ධර්මය දායාද කොටයි ඉන්නේ. ආමිසය දායාද කරගෙන නම් නොවෙයි.
ද්වේ’මානි භික්ඛවේ දානානි ආමිසදානඤ්ච ධම්මදානඤ්ච. ඒතදග්ගං භික්ඛවේ ඉමේසං ද්වින්නං දානානං යදිදං ධම්මදානං.
පින්වත් මහණෙනි, මේ දාන දෙකක් තියෙනවා. ඒ තමයි ආමිස දානයත්, ධර්ම දානයත්. පින්වත් මහණෙනි, මේ දාන දෙක අතර මේ ධර්ම දානය තමයි අග්‍ර වෙන්නේ.
ද්වේ’මේ භික්ඛවේ සංවිභාගා ආමිසසංවිභාගෝ ච ධම්මසංවිභාගෝ ච. ඒතදග්ගං භික්ඛවේ ඉමේසං ද්වින්නං සංවිභාගානං යදිදං ධම්මසංවිභාගෝ.
පින්වත් මහණෙනි, මේ බෙදා හදා ගැනීමත් දෙකක් තියෙනවා. ඒ තමයි ආමිසය බෙදා හදා ගැනීමත්, ධර්මය බෙදා හදා ගැනීමත්. පින්වත් මහණෙනි, මේ බෙදා හදා ගැනීම් දෙක අතර අග්‍ර වෙන්නේ ධර්මය බෙදා හදා ගැනීම ම තමයි.
ද්වේ’මේ භික්ඛවේ අනුග්ගහා ආමිසානුග්ගහෝ ච ධම්මානුග්ගහෝ ච. ඒතදග්ගං භික්ඛවේ ඉමේසං ද්වින්නං අනුග්ගහානං යදිදං ධම්මානුග්ගහෝ.
පින්වත් මහණෙනි, අනුග්‍රහයනුත් දෙකක් තියෙනවා. ඒ තමයි ආමිසයෙන් කරන අනුග්‍රහයත්, ධර්මයෙන් කරන අනුග්‍රහයත්. පින්වත් මහණෙනි, මේ අනුග්‍රහයන් දෙක අතර අග්‍ර වෙන්නේ මේ ධර්මයෙන් කරන අනුග්‍රහය ම යි.
ද්වේ’මේ භික්ඛවේ යාගා ආමිසයාගෝ ච ධම්මයාගෝ ච. ඒතදග්ගං භික්ඛවේ ඉමේසං ද්වින්නං යාගානං යදිදං ධම්මයාගෝ”ති.
පින්වත් මහණෙනි, මේ යාග දෙකක් තියෙනවා. ඒ තමයි ආමිස යාගයත්, ධර්ම යාගයත්. පින්වත් මහණෙනි, මේ යාග දෙක අතරින් වඩාත්ම අග්‍ර වෙන්නේ මේ ධර්ම යාගයමයි.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2.“යෝ ධම්මයාගං අයජී අමච්ඡරීතථාගතෝ සබ්බභූතානුකම්පී,
තං තාදිසං දේවමනුස්සසෙට්ඨංසත්තා නමස්සන්ති භවස්ස පාරගු”න්ති
“යම් කෙනෙක් ධර්ම යාගය කොට වදාළා නම්, එහිලා නොමසුරු නම්, ඒ සියලු සතුන් කෙරෙහි අනුකම්පා ඇති තථාගත බුදුරජාණන් වහන්සේ තමයි. හැම භවයෙන්ම එතෙරට වැඩි, දෙව් මිනිසුන් අතර ශ්‍රේෂ්ඨ වූ, එබඳු වූ තථාගතයන් වහන්සේට ලෝ සතුන් වන්දනා කරනවා.”
අයම්පි අත්ථෝ වුත්තෝ භගවතා. ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
