සංයුත්ත නිකාය
ඛන්ධක වග්ගෝ
1.1.1.11. තතිය අතීතානාගත සුත්තං
1.1.1.11. අතීත අනාගත පිළිබඳව වදාළ තුන්වෙනි දෙසුම
11. සාවත්ථියං.
11. සැවැත් නුවරදී .....
රූපං භික්ඛවේ, අනත්‌තා අතීතානාගතං. කෝ පන වාදෝ පච්‌චුප්‌පන්‌නස්‌ස. ඒවං පස්‌සං භික්ඛවේ, සුතවා අරියසාවකෝ අතීතස්‌මිං රූපස්‌මිං අනපේඛෝ හෝති. අනාගතං රූපං නාභිනන්‌දති. පච්‌චුප්‌පන්‌නස්‌ස රූපස්‌ස නිබ්‌බිදාය විරාගාය නිරෝධාය පටිපන්නෝ හෝති. වේදනා අනත්‌තා ....(පෙ).... සඤ්‌ඤා අනත්‌තා ....(පෙ).... සංඛාරා අනත්‌තා ....(පෙ).... විඤ්‌ඤාණං අනත්‌තා අතීතානාගතං. කෝ පන වාදෝ පච්‌චුප්‌පන්‌නස්‌ස. ඒවං පස්‌සං භික්ඛවේ, සුතවා අරියසාවකෝ අතීතස්‌මිං විඤ්‌ඤාණස්‌මිං අනපේඛෝ හෝති. අනාගතං විඤ්‌ඤාණං නාභිනන්‌දති. පච්‌චුප්‌පන්‌නස්‌ස විඤ්‌ඤාණස්‌ස නිබ්‌බිදාය විරාගාය නිරෝධාය පටිපන්නෝ හෝතීති.
මහණෙනි, අතීත වූත්, අනාගත වූත් රූපය අනාත්මයි. එනිසා මේ වර්තමාන රූපයේ අනාත්ම බව පිළිබඳව කවර කතා ද? මහණෙනි, ඔය විදිහට නුවණින් දකිනා ශ්‍රැතවත් ආර්යශ්‍රාවකයා අතීතයට ගිය රූපය කෙරෙහි අපේක්ෂා රහිත වෙනවා. අනාගත රූපය පිළිගන්නේ නෑ. වර්තමාන රූපය පිළිබඳව අවබෝධයෙන් ම කළකිරීම පිණිස, නොඇල්ම පිණිස, ඇල්ම නිරුද්ධ වීම පිණිස ප්‍රතිපදාවෙහි යෙදෙනවා.අතීත වූත්, අනාගත වූත් වේදනාව ....(පෙ).... සඤ්ඤාව ....(පෙ).... සංස්කාර ....(පෙ).... අතීත වූත්, අනාගත වූත් විඤ්ඤාණය අනාත්මයි. එනිසා මේ වර්තමාන විඤ්ඤාණයේ අනාත්ම බව පිළිබඳව කවර කතා ද? මහණෙනි, ඔය විදිහට නුවණින් දකිනා ශ්‍රැතවත් ආර්යශ්‍රාවකයා අතීතයට ගිය විඤ්ඤාණය කෙරෙහි අපේක්ෂා රහිත වෙනවා. අනාගත විඤ්ඤාණය පිළිගන්නේ නෑ. වර්තමාන විඤ්ඤාණය පිළිබඳව අවබෝධයෙන් ම කළකිරීම පිණිස, නොඇල්ම පිණිස, ඇල්ම නිරුද්ධ වීම පිණිස ප්‍රතිපදාවෙහි යෙදෙනවා.
සාදු! සාදු!! සාදු!!!
තතිය අතීතානාගත සූත්‍රය නිමා විය.
නකුලපිතුවග්ගෝ පඨමෝ.
පළමුවෙනි නකුලපිතු වර්ගය අවසන් විය.
තස්‌සුද්‌දානං.
එහි පිළිවෙළ උද්දානයයි :
නකුලපිතා දේවදහා, ද්‌වේපි හාලිද්‌දිකානි ච.
සමාධි පටිසල්‌ලානං, උපාදාපරිතස්‌සනා දුවේ.
අතීතානාගතා තීණි වග්ගෝ තේන පවුච්‌චති.
නකුලපිතු සූත්‍රය, දේවදහ සූත්‍රය, හාලිද්දිකානි සූත්‍ර දෙක, සමාධි භාවනා සූත්‍රය, පටිසල්ලාන සූත්‍රය, උපදාපරිතස්සනා සූත්‍ර දෙක, අතීත අනාගත සූත්‍ර තුන යන මෙයින් මේ වර්ගය සමන්විත වෙනවා.
