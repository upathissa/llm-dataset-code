අංගුත්තර නිකාය
පඤ්චක නිපාතෝ
5.4.2.1. පඨම ආඝාත පටිවිනය සුත්තං
5.4.2.1. වෛරය දුරු කිරීම ගැන වදාළ පළමු දෙසුම
(සාවත්ථිනිදානං)
සැවැත් නුවර දී ය ……
පඤ්චිමේ භික්ඛවේ, ආඝාතපටිවිනයා යත්ථ භික්ඛුනෝ උප්පන්නෝ ආඝාතෝ සබ්බසෝ පටිවිනේතබ්බෝ. කතමේ පඤ්ච:
මහණෙනි, යම් අරමුණක භික්ෂුව හට උපන් වෛරය මුළුමනින් ම දුරු කළ යුතු වෙයි ද, එබඳු වූ මේ වෛර දුරු කිරීම් පසකි. ඒ කවර පසක් ද යත්;
යස්මිං භික්ඛවේ, පුග්ගලේ ආඝාතෝ ජායේථ, මෙත්තා තස්මිං පුග්ගලේ භාවේතබ්බා. ඒවං තස්මිං පුග්ගලේ ආඝාතෝ පටිවිනේතබ්බෝ.
මහණෙනි, යම් පුද්ගලයෙකු කෙරෙහි වෛරය උපන්නේ නම්, ඒ පුද්ගලයා කෙරෙහි මෛත්‍රිය වැඩිය යුත්තේ ය. මෙසේ ඒ පුද්ගලයා කෙරෙහි උපන් වෛරය දුරු කළ යුත්තේ ය.
යස්මිං භික්ඛවේ, පුග්ගලේ ආඝාතෝ ජායේථ, කරුණා තස්මිං පුග්ගලේ භාවේතබ්බා. ඒවං තස්මිං පුග්ගලේ ආඝාතෝ පටිවිනේතබ්බෝ.
මහණෙනි, යම් පුද්ගලයෙකු කෙරෙහි වෛරය උපන්නේ නම්, ඒ පුද්ගලයා කෙරෙහි කරුණාව වැඩිය යුත්තේ ය. මෙසේ ඒ පුද්ගලයා කෙරෙහි උපන් වෛරය දුරු කළ යුත්තේ ය.
යස්මිං භික්ඛවේ, පුග්ගලේ ආඝාතෝ ජායේථ, උපෙක්ඛා තස්මිං පුග්ගලේ භාවේතබ්බා. ඒවං තස්මිං පුග්ගලේ ආඝාතෝ පටිවිනේතබ්බෝ.
මහණෙනි, යම් පුද්ගලයෙකු කෙරෙහි වෛරය උපන්නේ නම්, ඒ පුද්ගලයා කෙරෙහි උපේක්ෂාව වැඩිය යුත්තේ ය. මෙසේ ඒ පුද්ගලයා කෙරෙහි උපන් වෛරය දුරු කළ යුත්තේ ය.
යස්මිං භික්ඛවේ, පුග්ගලේ ආඝාතෝ ජායේථ, අසති අමනිසිකාරෝ තස්මිං පුග්ගලේ ආපජ්ජිතබ්බෝ. ඒවං තස්මිං පුග්ගලේ ආඝාතෝ පටිවිනේතබ්බෝ.
මහණෙනි, යම් පුද්ගලයෙකු කෙරෙහි වෛරය උපන්නේ නම්, ඒ පුද්ගලයා පිළිබඳව නොසිතීම, නොමෙනෙහි කිරීම පිළිපැදිය යුත්තේ ය. මෙසේ ඒ පුද්ගලයා කෙරෙහි උපන් වෛරය දුරු කළ යුත්තේ ය.
යස්මිං භික්ඛවේ, පුග්ගලේ ආඝාතෝ ජායේථ, කම්මස්සකතා තස්මිං පුග්ගලේ අධිට්ඨාතබ්බා: “කම්මස්සකෝ අයමායස්මා කම්මදායාදෝ කම්මයෝනි කම්මබන්ධු කම්මපටිසරණෝ. යං කම්මං කරිස්සති කල්‍යාණං වා පාපකං වා, තස්ස දායාදෝ භවිස්සතී”ති. ඒවං තස්මිං පුග්ගලේ ආඝාතෝ පටිවිනේතබ්බෝ.
මහණෙනි, යම් පුද්ගලයෙකු කෙරෙහි වෛරය උපන්නේ නම්, ඒ පුද්ගලයා කෙරෙහි කර්මය ස්වකීය කොට ඇති බව පිහිටුවා ගත යුත්තේ ය. ‘මේ ආයුෂ්මත් තෙමේ කර්මය ස්වකීය කොට ඇත්තේ ය. කර්මය දායාද කොට ඇත්තේ ය. කර්මය උප්පත්ති ස්ථානය කොට ඇත්තේ ය. කර්මය ඥාතියා කොට ඇත්තේ ය. කර්මය පිළිසරණ කොට ඇත්තේ ය. පුණ්‍ය වේවා පාප වේවා යම් කර්මයක් කරන්නේ ද එය ඔහුගේ දායාදය වන්නේ ය’ යි. මෙසේ ඒ පුද්ගලයා කෙරෙහි උපන් වෛරය දුරු කළ යුත්තේ ය.
ඉමේ ඛෝ භික්ඛවේ, පඤ්ච ආඝාතපටිවිනයා යත්ථ භික්ඛුනෝ උප්පන්නෝ ආඝාතෝ සබ්බසෝ පටිවිනේතබ්බෝති.
මහණෙනි, යම් අරමුණක භික්ෂුව හට උපන් වෛරය මුළුමනින් ම දුරු කළ යුතු වෙයි ද, එබඳු වූ මේ වෛර දුරු කිරීම් පස යි.
සාදු! සාදු!! සාදු!!!
පඨම ආඝාත පටිවිනය සූත්‍රය නිමා විය.
