ඛුද්දක නිකාය
ථේර ගාථා
8.1.3. මහාපන්ථකත්ථේරගාථා
8.1.3. මහා පන්ථක තෙරුන්ගේ ගාථා
510.යදා පඨමමද්දක්ඛිං සත්ථාරමකුතෝභයං
තතෝ මේ අහු සංවේගෝ පස්සිත්වා පුරිසුත්තමං
510. කිසිම විදිහයකින් බිය තැතිගැනීමක් නැතිව ශාස්තෘන් වහන්සේ වැඩසිටින ආකාරය මං දැකගත්තෙ යම් දවසකද, එදා ඒ මහා පුරුෂයාණන් දැකපු වෙලාවෙ ඉඳලා මට මං ගැනම සංවේගයක් ඇතිවුණා.

511.සිරිං හත්ථේහි පාදේහි යෝ පණාමෙය්‍ය ආගතං
ඒතාදිසං සෝ සත්ථාරං ආරාධෙත්වා විරාධයේ
511. තමන්ගේ නිවසට පැමිණෙන ශ්‍රියා කාන්තාවට අතින් පයින් ගහල එලවා දමනවා වගේ දෙයක් තමයි ශාස්තෘන් වහන්සේගේ අවවාද නොපිළිගන්නා කෙනා කරන්නෙ.

512.තදාහං පුත්තදාරං ච ධනධඤ්ඤං ව ඡඩ්ඩයිං
කේසමස්සූනි ඡේදෙත්වා පබ්බජිං අනගාරියං
512. ඒ නිසා මගේ අඹුදරුවනුත් මං අත්හැරියා. දේපල වස්තුවත් අත්හැරියා, කෙස් රැවුල් බැහැර කළා. බුද්ධ ශාසනයේ පැවිදි වුණා.

513.සික්ඛාසාජීවසම්පන්නෝ ඉන්ද්‍රියේසු සුසංවුතෝ
නමස්සමානෝ සම්බුද්ධං විහාසිං අපරාජිතෝ
513. උතුම් ශික්ෂාපද රැකගෙන, ඉන්ද්‍රිය සංවරයත් ඇති කරගත්තා. බුදු සමිඳාණන්ව වන්දනා කර කර මං ඉන්නෙ අපරාජිතවයි.

514.තතෝ මේ පණිධී ආසි චේතසෝ අභිපත්ථිතෝ
න නිසීදේ මුහුත්තම්පි තණ්හාසල්ලේ අනූහතේ
514. ඒ දවස්වල මගේ හිතේ දැඩි ලෙස පිහිටුවා ගෙන හිටියෙ එකම එක පැතුමයි. මේ තණ්හාව නමැති උල ජීවිතය තුළින් උදුරා දමන තාක් මොහොතක් වත් ඉඳගන්නෙ නෑ.

515.තස්ස මේවං විහරතෝ පස්ස විරියපරක්කමං
තිස්සෝ විජ්ජා අනුප්පත්තා කතං බුද්ධස්ස සාසනං
515. මං ඒ වගේ වීරියකින් වාසය කළේ. ඒ මගේ වීරිය දෙස බලන්න. මං ත්‍රිවිද්‍යාව ලබාගත්තා. බුද්ධ ශාසනය සම්පූර්ණ කළා.

516.පුබ්බේනිවාසං ජානාමි දිබ්බචක්ඛුං විසෝධිතං
අරහා දක්ඛිණෙය්‍යොම්හි විප්පමුත්තෝ නිරූපධි
516. පුබ්බේනිවාසඥානය ද ඇති කරගත්තා. දිවැස් නුවණත් පිරිසිදු කරගත්තා. අරහත්වයත් ලබාගත්තා. දැන් මම පුද පූජා ලැබීමට සුදුසු කෙනෙක්. කෙලෙසුන්ගෙන් නිදහස් වුණ කෙනෙක්.

517.තතෝ රත්‍යා විවසනේ සුරියස්සුග්ගමනං පති
සබ්බං තණ්හං විසෝසෙත්වා පල්ලංකේන උපාවිසි’න්ති
517. රෑ ගෙවිල ගිහින් හිරු උදාවෙන කොට තෘෂ්ණාව වියලවා දමලා පළඟක් බැඳගෙන වාඩිවුණා.

ඉත්ථං සුදං ආයස්මා මහාපන්ථකෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් මහාපන්ථක නම් රහත් මුනිඳුන් වදාළ ගාථාවන්ය.
තස්සුද්දානං –
මහාකච්චායනෝ ථේරෝ සිරිමිත්තෝ මහාපන්ථකෝ
ඒතේ අට්ඨනිපාතම්හි ගාථායෝ චතුවීසතී‘ති.
අට්ඨකනිපාතෝ නිට්ඨිතෝ.
ගාථා අට බැගින් වදාළ කොටස නිමා විය.
