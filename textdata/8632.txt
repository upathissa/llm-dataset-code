අංගුත්තර නිකාය
චතුක්ක නිපාතෝ
4.2.5.9. සික්ඛාපද සුත්තං
4.2.5.9. ශික්ෂා පද ගැන වදාළ දෙසුම
චත්තාරෝමේ භික්ඛවේ පුග්ගලා සන්තෝ සංවිජ්ජමානා ලෝකස්මිං. කතමේ චත්තාරෝ?
මහණෙනි, මේ පුද්ගලයෝ සතර දෙනෙක් ලෝකයෙහි විද්‍යමාන ව සිටිති. ඒ කවර සතර දෙනෙක් ද යත්;
අත්තහිතාය පටිපන්නෝ නෝ පරහිතාය. පරහිතාය පටිපන්නෝ නෝ අත්තහිතාය. නේව අත්තහිතාය ච පටිපන්නෝ නෝ පරහිතාය, අත්තහිතාය ච පටිපන්නෝ පරහිතාය ච.
තමාට හිත පිණිස පිළිපන්නේ වෙයි, අනුන්ට හිත පිණිස නොවෙයි. අනුන්ට හිත පිණිස පිළිපන්නේ වෙයි, නමුත් තමාට හිත පිණිස නොවෙයි. තමාට හිත පිණිස ත් පිළිපන්නේ නොවෙයි, අනුන්ට හිත පිණිස ත් පිළිපන්නේ නොවෙයි. තමාට හිත පිණිස ත් අනුන්ට හිත පිණිස ත් පිළිපන්නේ වෙයි.
කථඤ්ච භික්ඛවේ පුග්ගලෝ අත්තහිතාය පටිපන්නෝ හෝති නෝ පරහිතාය? ඉධ භික්ඛවේ ඒකච්චෝ පුග්ගලෝ අත්තනා පාණාතිපාතා පටිවිරතෝ හෝති, නෝ ච පරං පාණාතිපාතා වේරමණියා සමාදපේති. අත්තනා අදින්නාදානා පටිවිරතෝ හෝති, නෝ පරං අදින්නාදානා වේරමණියා සමාදපේති. අත්තනා කාමේසු මිච්ඡාචාරා පටිවිරතෝ හෝති, නෝ පරං කාමේසුමිච්ඡාචාරා වේරමණියා සමාදපේති, අත්තනා මුසාවාදා පටිවිරතෝ හෝති, නෝ පරං මුසාවාදා වේරමණියා සමාදපේති, අත්තනා සුරාමේරයමජ්ජපමාදට්ඨානා පටිවිරතෝ හෝති, නෝ පරං සුරාමේරයමජ්ජපමාදට්ඨානා වේරමණියා සමාදපේති. ඒවං ඛෝ භික්ඛවේ පුග්ගලෝ අත්තහිතාය පටිපන්නෝ හෝති නෝ පරහිතාය.
1. මහණෙනි, පුද්ගලයෙක් කෙසේ නම් තමාට හිත පිණිස පිළිපන්නේ වෙයි ද, අනුන්ට හිත පිණිස නොවෙයි ද? මහණෙනි, මෙහිලා ඇතැම් පුද්ගලයෙක් තමා සතුන් මැරීමෙන් වැළකුණේ වෙයි. සතුන් මැරීමෙන් වළකිනු පිණිස අන්‍යයන් සමාදන් නොකරවයි. තමා සොරකම් කිරීමෙන් වැළකුණේ වෙයි. සොරකම් කිරීමෙන් වළකිනු පිණිස අන්‍යයන් සමාදන් නොකරවයි. තමා වැරදි කාමසේවනයෙන් වැළකුණේ වෙයි. වැරදි කාමසේවනයෙන් වළකිනු පිණිස අන්‍යයන් සමාදන් නොකරවයි. තමා බොරු කීමෙන් වැළකුණේ වෙයි. බොරු කීමෙන් වළකිනු පිණිස අන්‍යයන් සමාදන් නොකරවයි. තමා මත්පැන් මත්ද්‍රව්‍ය භාවිතයෙන් වැළකුණේ වෙයි. මත්පැන් මත්ද්‍රව්‍ය භාවිතයෙන් වළකිනු පිණිස අන්‍යයන් සමාදන් නොකරවයි. මහණෙනි, පුද්ගලයෙක් මේ අයුරින් තමාට හිත පිණිස පිළිපන්නේ වෙයි, අනුන්ට හිත පිණිස නොවෙයි.
කථඤ්ච භික්ඛවේ පුග්ගලෝ පරහිතාය පටිපන්නෝ හෝති නෝ අත්තහිතාය? ඉධ භික්ඛවේ ඒකච්චෝ පුග්ගලෝ අත්තනා පාණාතිපාතා අප්පටිවිරතෝ හෝති, පරං පාණාතිපාතා වේරමණියා සමාදපේති. අත්තනා අදින්නාදානා අප්පටිවිරතෝ හෝති, පරං අදින්නාදානා වේරමණියා සමාදපේති. අත්තනා කාමේසු මිච්ඡාචාරා අප්පටිවිරතෝ හෝති, පරං කාමේසු මිච්ඡාචාරා වේරමණියා සමාදපේති. අත්තනා මුසාවාදා අප්පටිවිරතෝ හෝති, පරං මුසාවාදා වේරමණියා සමාදපේති. අත්තනා සුරාමේරයමජ්ජපමාදට්ඨානා අප්පටිවිරතෝ හෝති, පරං සුරාමේරයමජ්ජපමාදට්ඨානා වේරමණියා සමාදපේති.
ඒවං ඛෝ භික්ඛවේ පුග්ගලෝ පරහිතාය පටිපන්නෝ හෝති, නෝ අත්තහිතාය.
2. මහණෙනි, පුද්ගලයෙක් කෙසේ නම් අනුන්ට හිත පිණිස පිළිපන්නේ වෙයි ද, තමාට හිත පිණිස නොවෙයි ද? මහණෙනි, මෙහිලා ඇතැම් පුද්ගලයෙක් තමා සතුන් මැරීමෙන් නොවැළකුණේ වෙයි. සතුන් මැරීමෙන් වළකිනු පිණිස අන්‍යයන් සමාදන් කරවයි. තමා සොරකම් කිරීමෙන් නොවැළකුණේ වෙයි. සොරකම් කිරීමෙන් වළකිනු පිණිස අන්‍යයන් සමාදන් කරවයි. තමා වැරදි කාමසේවනයෙන් නොවැළකුණේ වෙයි. වැරදි කාමසේවනයෙන් වළකිනු පිණිස අන්‍යයන් සමාදන් කරවයි. තමා බොරු කීමෙන් නොවැළකුණේ වෙයි. බොරු කීමෙන් වළකිනු පිණිස අන්‍යයන් සමාදන් කරවයි. තමා මත්පැන් මත්ද්‍රව්‍ය භාවිතයෙන් නොවැළකුණේ වෙයි. මත්පැන් මත්ද්‍රව්‍ය භාවිතයෙන් වළකිනු පිණිස අන්‍යයන් සමාදන් කරවයි. මහණෙනි, පුද්ගලයෙක් මේ අයුරින් අනුන්ට හිත පිණිස පිළිපන්නේ වෙයි, තමාට හිත පිණිස නොවෙයි.
කථඤ්ච භික්ඛවේ පුග්ගලෝ නේවත්තහිතාය පටිපන්නෝ හෝති නෝ පරහිතාය? ඉධ භික්ඛවේ ඒකච්චෝ පුග්ගලෝ අත්තනා පාණාතිපාතා අප්පටිවිරතෝ හෝති, නෝ පරං පාණාතිපාතා වේරමණියා සමාදපේති. ....(පෙ).... අත්තනා සුරාමේරයමජ්ජපමාදට්ඨානා අප්පටිවිරතෝ හෝති, නෝ පරං සුරාමේරයමජ්ජපමාදට්ඨානා වේරමණියා සමාදපේති. ඒවං ඛෝ භික්ඛවේ පුග්ගලෝ නේවත්තහිතාය පටිපන්නෝ හෝති, නෝ පරහිතාය.
3. මහණෙනි, පුද්ගලයෙක් කෙසේ නම් තමාට ත් හිත පිණිස පිළිපන්නේ නොවෙයි ද, අනුන්ට ත් හිත පිණිස නොවෙයි ද? මහණෙනි, මෙහිලා ඇතැම් පුද්ගලයෙක් තමා සතුන් මැරීමෙන් නොවැළකුණේ වෙයි. සතුන් මැරීමෙන් වළකිනු පිණිස අන්‍යයන් සමාදන් නොකරවයි. තමා සොරකම් කිරීමෙන් නොවැළකුණේ වෙයි. සොරකම් කිරීමෙන් වළකිනු පිණිස අන්‍යයන් සමාදන් නොකරවයි. තමා වැරදි කාමසේවනයෙන් නොවැළකුණේ වෙයි. වැරදි කාමසේවනයෙන් වළකිනු පිණිස අන්‍යයන් සමාදන් නොකරවයි. තමා බොරු කීමෙන් නොවැළකුණේ වෙයි. බොරු කීමෙන් වළකිනු පිණිස අන්‍යයන් සමාදන් නොකරවයි. තමා මත්පැන් මත්ද්‍රව්‍ය භාවිතයෙන් නොවැළකුණේ වෙයි. මත්පැන් මත්ද්‍රව්‍ය භාවිතයෙන් වළකිනු පිණිස අන්‍යයන් සමාදන් නොකරවයි. මහණෙනි, පුද්ගලයෙක් මේ අයුරින් තමාට හිත පිණිස පිළිපන්නේ නොවෙයි, අනුන්ට ත් හිත පිණිස නොවෙයි.
කථඤ්ච භික්ඛවේ පුග්ගලෝ අත්තහිතාය ච පටිපන්නෝ හෝති පරහිතාය ච? ඉධ භික්ඛවේ ඒකච්චෝ පුග්ගලෝ අත්තනා ච පාණාතිපාතා පටිවිරතෝ හෝති, පරඤ්ච පාණාතිපාතා වේරමණියා සමාදපේති. ....(පෙ).... අත්තනා ච සුරාමේරයමජ්ජපමාදට්ඨානා පටිවිරතෝ හෝති, පරඤ්ච සුරාමේරයමජ්ජපමාදට්ඨානා වේරමණියා සමාදපේති. ඒවං ඛෝ භික්ඛවේ පුග්ගලෝ අත්තහිතාය ච පටිපන්නෝ හෝති පරහිතාය ච.
4. මහණෙනි, පුද්ගලයෙක් කෙසේ නම් තමාට ත් හිත පිණිස පිළිපන්නේ වෙයි ද, අනුන්ට ත් හිත පිණිස වෙයි ද? මහණෙනි, මෙහිලා ඇතැම් පුද්ගලයෙක් තමා සතුන් මැරීමෙන් වැළකුණේ වෙයි. සතුන් මැරීමෙන් වළකිනු පිණිස අන්‍යයන් සමාදන් කරවයි. තමා සොරකම් කිරීමෙන් වැළකුණේ වෙයි. සොරකම් කිරීමෙන් වළකිනු පිණිස අන්‍යයන් සමාදන් කරවයි. තමා වැරදි කාමසේවනයෙන් වැළකුණේ වෙයි. වැරදි කාමසේවනයෙන් වළකිනු පිණිස අන්‍යයන් සමාදන් කරවයි. තමා බොරු කීමෙන් වැළකුණේ වෙයි. බොරු කීමෙන් වළකිනු පිණිස අන්‍යයන් සමාදන් කරවයි. තමා මත්පැන් මත්ද්‍රව්‍ය භාවිතයෙන් වැළකුණේ වෙයි. මත්පැන් මත්ද්‍රව්‍ය භාවිතයෙන් වළකිනු පිණිස අන්‍යයන් සමාදන් කරවයි. මහණෙනි, පුද්ගලයෙක් මේ අයුරින් තමාට ත් හිත පිණිස පිළිපන්නේ වෙයි, අනුන්ට ත් හිත පිණිස වෙයි.
ඉමේ ඛෝ භික්ඛවේ චත්තාරෝ පුග්ගලා සන්තෝ සංවිජ්ජමානා ලෝකස්මින්ති.
මහණෙනි, මේ පුද්ගලයෝ සතර දෙනා ලෝකයෙහි විද්‍යමාන ව සිටිති.
සාදු! සාදු!! සාදු!!!
සික්ඛාපද සූත්‍රය නිමා විය.
