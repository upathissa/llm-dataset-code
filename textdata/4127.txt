සංයුත්ත නිකාය
මහා වග්ගෝ
1.8.9. දුතිය සීල සුත්තං
1.8.9. සීලය ගැන වදාළ දෙවෙනි දෙසුම
නාහං භික්ඛවේ, අඤ්ඤං ඒකධම්මම්පි සමනුපස්සාමි, යේන අනුප්පන්නෝ වා අරියෝ අට්ඨංගිකෝ මග්ගෝ උප්පජ්ජති, උප්පන්නෝ වා අරියෝ අට්ඨංගිකෝ මග්ගෝ භාවනාපාරිපූරිං ගච්ඡති, යථයිදං භික්ඛවේ, සීලසම්පදා. සීලසම්පන්නස්සේතං භික්ඛවේ, භික්ඛුනෝ පාටිකංඛං ....(පෙ).... බහුලීකරෝතීති.
මහණෙනි, යමක් හේතු කොට ගෙන නූපන් ආර්ය අෂ්ටාංගික මාර්ගය උපදියි නම්, උපන් ආර්ය අෂ්ටාංගික මාර්ගය දියුණු වීමෙන් පරිපූර්ණත්වයට යයි නම්, මහණෙනි, යම් බඳු මේ සීලය නම් වූ සම්පත්තිය වැනි අන් එක් ධර්මයක් වත් මම නොදකිමි.
මහණෙනි, සීල සම්පන්න ව සිටින භික්ෂුව ආර්ය අෂ්ටාංගික මාර්ගය දියුණු කරන්නේ ය, ආර්ය අෂ්ටාංගික මාර්ගය බහුල ව ප්‍රගුණ කරන්නේ ය යන්න කැමති විය යුතු ය.
මහණෙනි, සීල සම්පන්න ව සිටින භික්ෂුව ආර්ය අෂ්ටාංගික මාර්ගය දියුණු කරන්නේ කෙසේ ද? ආර්ය අෂ්ටාංගික මාර්ගය බහුල ව ප්‍රගුණ කරන්නේ කෙසේ ද?
මහණෙනි, මෙහිලා භික්ෂුව රාගය දුරු කිරීම අවසානය කොට ගෙන, ද්වේෂය දුරු කිරීම අවසානය කොට ගෙන, මෝහය දුරු කිරීම අවසානය කොට ගෙන නිවැරදි දෘෂ්ටිය දියුණු කරයි. ….(පෙ)…. රාගය දුරු කිරීම අවසානය කොට ගෙන, ද්වේෂය දුරු කිරීම අවසානය කොට ගෙන, මෝහය දුරු කිරීම අවසානය කොට ගෙන නිවැරදි චිත්තේකාග්‍රතාවය දියුණු කරයි. මහණෙනි, සීල සම්පන්න ව සිටින භික්ෂුව ආර්ය අෂ්ටාංගික මාර්ගය දියුණු කරන්නේ, ආර්ය අෂ්ටාංගික මාර්ගය බහුල ව ප්‍රගුණ කරන්නේ මේ අයුරිනි.
