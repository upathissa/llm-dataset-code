අංගුත්තර නිකාය
දසක නිපාතෝ
10.3.2.3. තතිය අධම්ම සුත්තං
10.3.2.3. අධර්මය ගැන වදාළ තුන්වෙනි දෙසුම
අධම්මෝ ච භික්ඛවේ වේදිතබ්බෝ, ධම්මෝ ච. අනත්ථෝ ච වේදිතබ්බෝ අත්ථෝ ච, අධම්මඤ්ච විදිත්වා ධම්මඤ්ච, අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ තථා පටිපජ්ජිතබ්බන්ති. ඉදමවෝච භගවා ඉදං වත්වා සුගතෝ උට්ඨායාසනා විහාරං පාවිසි.
අථ ඛෝ තේසං භික්ඛූනං අචිරපක්කන්තස්ස භගවතෝ ඒතදහෝසි: “ඉදං ඛෝ නෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ “අධම්මෝ ච භික්ඛවේ වේදිතබ්බෝ ධම්මෝ ච, අනත්ථෝ ච වේදිතබ්බෝ අත්ථෝ ච, අධම්මඤ්ච විදිත්වා ධම්මඤ්ච, අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ තථා පටිපජ්ජිතබ්බ”න්ති. කෝ නු ඛෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජෙය්‍යාති.
“මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එය පිළිපැදිය යුත්තේ ය.”
භාග්‍යවතුන් වහන්සේ මෙය වදාළ සේක. මෙය වදාළ සුගතයන් වහන්සේ හුනස්නෙන් නැගිට විහාරයට වැඩි සේක. එකල්හී භාග්‍යවතුන් වහන්සේ වැඩම කොට නොබෝ කල්හී ඒ භික්ෂූන්ට මේ අදහස ඇතිවිය. ‘ආයුෂ්මත්නි, භාග්‍යවතුන් වහන්සේ අප හට සංක්ෂේප වශයෙන් මෙම දහම් කරුණ වදාරා එහි විස්තර විභාග නොවදාරා හුනස්නෙන් නැගිට විහාරයට වැඩි සේක. එනම් ‘මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය’ වශයෙනි. භාග්‍යවතුන් වහන්සේ විසින් සංක්ෂේපයෙන් වදාරණ ලද, විස්තර වශයෙන් අරුත් විග්‍රහ නොකරන ලද මෙකරුණෙහි අර්ථ විග්‍රහය කවරෙක් නම් කරන්නේ ද?’
අථ ඛෝ තේසං භික්ඛූනං ඒතදහෝසි: ‘අයං ඛෝ ආයස්මා ආනන්දෝ සත්ථු චේව සංවණ්ණිතෝ, සම්භාවිතෝ ච විඤ්ඤූනං සබ්‍රහ්මචාරීනං, පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං.
යන්නූන මයං යේනායස්මා ආනන්දෝ තේනුපසංකමෙය්‍යාම. උපසංකමිත්වා ආයස්මන්තං ආනන්දං ඒතමත්ථං පුච්ඡෙය්‍යාම, යථා නෝ ආයස්මා ආනන්දෝ ව්‍යාකරිස්සති, තථා නං ධාරෙස්සාමා”ති.
එකල්හී ඒ භික්ෂූන්ට මේ අදහස ඇතිවිය. ‘මේ ආයුෂ්මත් ආනන්ද තෙරණුවෝ ශාස්තෘන් වහන්සේ විසින් ද වර්ණනා කරන ලද්දාහු ය. නුවණැති සබ්‍රහ්මචාරීන් වහන්සේලා විසින් ද සම්භාවනා කරන ලද්දාහු ය. භාග්‍යවතුන් වහන්සේ විසින් සැකෙවින් වදාරණ ලද, විස්තර විභාග වශයෙන් නොවදාරණ ලද මේ ධර්මයෙහි අර්ථ විග්‍රහ කොට පෙන්වන්නට ආයුෂ්මත් අනඳ තෙරණුවෝ සමර්ථයහ. එහෙයින් අපි ආයුෂ්මත් අනඳ තෙරුන් කරා එළඹෙන්නමෝ නම්, එළැඹ ආයුෂ්මත් අනඳ තෙරුන්ගෙන් මෙකරුණ විමසන්නමෝ නම්, ආයුෂ්මත් අනඳ තෙරණුවෝ යම් පරිද්දෙකින් අපට පවසත් ද, එපරිද්දෙන් එය දරා ගන්නමෝ නම් අගනේ ය’ යි.
අථ ඛෝ තේ භික්ඛු යේනායස්මා ආනන්දෝ තේනුපසංකමිංසු. උපසංකමිත්වා ආයස්මතා ආනන්දේන සද්ධිං සම්මෝදිංසු, සම්මෝදනීයං කථං සාරාණීයං වීතිසාරෙත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛු ආයස්මන්තං ආනන්දං ඒතදවෝචුං:
එකල්හී ඒ භික්ෂූහු ආයුෂ්මත් ආනන්ද තෙරුන් කරා ගියහ. ගොස් ආයුෂ්මත් අනඳ තෙරුන් සමඟ සතුටු වූහ. සතුටු විය යුතු පිළිසඳර කථාව නිමවා එකත්පස් ව හිඳගත්හ. එකත්පස් ව හුන් ඒ භික්ෂූහු ආයුෂ්මත් අනඳ තෙරුන් හට මෙය පැවසූහ.
“ඉදං ඛෝ නෝ ආවුසෝ ආනන්ද භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ, ‘අධම්මෝ ච භික්ඛවේ වේදිතබ්බෝ ධම්මෝ ච, අනත්ථෝ ච වේදිතබ්බෝ අත්ථෝ ච, අධම්මඤ්ච විදිත්වා ධම්මඤ්ච, අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ, තථා පටිපජ්ජිතබ්බන්ති’. තේසං නෝ ආවුසෝ අම්හාකං අචිරපක්කන්තස්ස භගවතෝ ඒතදහෝසි: ‘ඉදං ඛෝ නෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ, අධම්මෝ ච භික්ඛවේ වේදිතබ්බෝ ධම්මෝ ච, අනත්ථෝ ච වේදිතබ්බෝ අත්ථෝ ච. අධම්මඤ්ච විදිත්වා ධම්මඤ්ච, අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ තථා පටිපජ්ජිතබ්බන්ති. කෝ නු ඛෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජෙය්‍යාති. තේසං නෝ ආවුසෝ අම්හාකං ඒතදහෝසි: “අයං ඛෝ ආයස්මා ආනන්දෝ සත්ථු චේව සංවණ්ණිතෝ සම්භාවිතෝ ච විඤ්ඤූනං සබ්‍රහ්මචාරීනං, පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං. යන්නූන මයං යේනායස්මා ආනන්දෝ තේනුපසංකමෙය්‍යාම, උපසංකමිත්වා ආයස්මන්තං ආනන්දං ඒතමත්ථං පුච්ඡෙය්‍යාම, යථා නෝ ආයස්මා ආනන්දෝ ව්‍යාකරිස්සති තථා නං ධාරෙය්‍යාමා”ති. විභජිතු ආයස්මා ආනන්දෝති.
“ආයුෂ්මත් ආනන්දය, භාග්‍යවතුන් වහන්සේ අපට ‘මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය’ යනුවෙන් සංක්ෂේප වශයෙන් මෙම දහම් කරුණ වදාරා එහි විස්තර විභාග නොවදාරා හුනස්නෙන් නැගිට විහාරයට වැඩි සේක.
එකල්හී භාග්‍යවතුන් වහන්සේ වැඩම කොට නොබෝ කල්හී ඒ අපට මේ අදහස ඇතිවිය. භාග්‍යවතුන් වහන්සේ විසින් ‘මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය’ වශයෙන් සංක්ෂේපයෙන් වදාරණ ලද, විස්තර වශයෙන් විග්‍රහ නොකරන ලද මෙකරුණෙහි අර්ථ විග්‍රහය කවරෙක් නම් කරන්නේ ද?’
එකල්හී ආයුෂ්මතුනි, ඒ අපට මේ අදහස ඇතිවිය. ‘මේ ආයුෂ්මත් ආනන්ද තෙරණුවෝ ශාස්තෘන් වහන්සේ විසින් ද වර්ණනා කරන ලද්දාහු ය. නුවණැති සබ්‍රහ්මචාරීන් වහන්සේලා විසින් ද සම්භාවනා කරන ලද්දාහු ය. භාග්‍යවතුන් වහන්සේ විසින් සැකෙවින් වදාරණ ලද, විස්තර විභාග වශයෙන් නොවදාරණ ලද මේ ධර්මයෙහි අර්ථ විග්‍රහ කොට පෙන්වන්නට ආයුෂ්මත් අනඳ තෙරණුවෝ සමර්ථයහ. එහෙයින් අපි ආයුෂ්මත් අනඳ තෙරුන් කරා එළඹෙන්නමෝ නම්, එළැඹ ආයුෂ්මත් අනඳ තෙරුන්ගෙන් මෙකරුණ විමසන්නමෝ නම්, ආයුෂ්මත් අනඳ තෙරණුවෝ යම් පරිද්දෙකින් අපට පවසත් ද එපරිද්දෙන් එය දරා ගන්නමෝ නම් අගනේ ය’ යි.
ආයුෂ්මත් ආනන්දයන් මෙය අපට විග්‍රහ කොට දෙත්වා!”
සෙය්‍යථාපි ආවුසෝ පුරිසෝ සාරත්ථිකෝ සාරගවේසී සාරපරියේසනං චරමානෝ මහතෝ රුක්ඛස්ස තිට්ඨතෝ සාරවතෝ අතික්කම්මේව මූලං අතික්කම්මඛන්ධං සාඛා පලාසේ සාරං පරියේසිතබ්බං මඤ්ඤෙය්‍ය, ඒවං සම්පදමිදං ආයස්මන්තානං සත්ථරි සම්මුඛීභූතේ තං භගවන්තං අතියිත්වා අම්හේ ඒතමත්ථං පටිපුච්ඡිතබ්බං මඤ්ඤථ. සෝහාවුසෝ භගවා ජානං ජානාති, පස්සං පස්සති, චක්ඛුභූතෝ ඤාණභූතෝ ධම්මභූතෝ බ්‍රහ්මභූතෝ වත්තා පවත්තා අත්ථස්ස නින්නේතා අමතස්ස දාතා ධම්මස්සාමී තථාගතෝ. සෝ චේව පනේතස්ස කාලෝ අහෝසි, යං තුම්හේ භගවන්තං යේව උපසංකමිත්වා ඒතමත්ථං පුච්ඡෙය්‍යාථ, යථා වෝ භගවා ව්‍යාකරෙය්‍ය තථා නං ධාරෙය්‍යාථා ති.
“ආයුෂ්මත්නි, එය මෙබඳු දෙයකි. අරටුවකින් වැඩ ඇති පුරුෂයෙක් අරටුවක් සොයන්නේ, අරටුවක් විමසමින් යන්නේ ඉතා හොඳ අරටුවක් ඇති මහා වෘක්ෂයක් හමුවෙයි. ඔහු එහි මුල අත්හැර, කඳ අත්හැර, අතු කොළවල අරටුව සෙවීමට සිතන්නේ ය. මෙය ද එබඳු උපමාවෙකින් යුතු දෙයකි. ආයුෂ්මතුන් හට ශාස්තෘන් වහන්සේ මුණගැසී තිබියදී ත්, ඒ භාග්‍යවතුන් වහන්සේ මගහැර මෙකරුණ අපගෙන් ඇසිය යුතු යැයි සිතුවාහු ය. ආයුෂ්මත්නි, ඒ භාග්‍යවතුන් වහන්සේ ම දැනගත යුත්ත දන්නා සේක. දැකගත යුත්ත දක්නා සේක. හටගත් දහම් ඇස් ඇති සේක. හටගත් නුවණ ඇති සේක. හටගත් ධර්මය ඇති සේක. හටගත් ශ්‍රේෂ්ඨත්වය ඇති සේක. මැනැවින් පවසන සේක. ප්‍රවර්තනය කරන සේක. අර්ථ මතු කිරීමෙහි නේතෘ වන සේක. අමෘතය දෙන සේක. ධර්මස්වාමී වන සේක. තථාගත වන සේක. ඔය කරුණ සඳහා ඒ කාලය තිබුණේ ය. එහෙයින් ඔබ ඒ භාග්‍යවතුන් වහන්සේ වෙත ම එළැඹ ඔය කරුණ අසනු මැනැව. භාග්‍යවතුන් වහන්සේ ඔබට යම් සේ වදාරණ සේක් ද ඒ අයුරින් එය දරාගනු මැනැව.”
අද්ධාවුසෝ ආනන්ද භගවා ජානං ජානාති, පස්සං පස්සති. චක්ඛුභූතෝ ඤාණභූතෝ ධම්මභූතෝ බ්‍රහ්මභූතෝ වත්තා පවත්තා අත්ථස්ස නින්නේතා අමතස්ස දාතා ධම්මස්සාමි තථාගතෝ. සෝ චේව පනේතස්ස කාලෝ අහෝසි යං මයං භගවන්තං යේව උපසංකමිත්වා ඒතමත්ථං පුච්ඡෙය්‍යාම, යථා නෝ භගවා ව්‍යාකරෙය්‍ය තථා නං ධාරෙය්‍යාම. අපි ච ආයස්මා ආනන්දෝ සත්ථු චේව සංවණ්ණිතෝ, සම්භාවිතෝ ච විඤ්ඤූනං සබිරහ්මචාරීනං, පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං. විභජතායස්මා ආනන්දෝ අගරු කරිත්වාති.
“ආයුෂ්මත් ආනන්දය, ඒකාන්ත වශයෙන් ම ඒ භාග්‍යවතුන් වහන්සේ ම දැනගත යුත්ත දන්නා සේක. දැකගත යුත්ත දක්නා සේක. හටගත් දහම් ඇස් ඇති සේක. හටගත් නුවණ ඇති සේක. හටගත් ධර්මය ඇති සේක. හටගත් ශ්‍රේෂ්ඨත්වය ඇති සේක. මැනැවින් පවසන සේක. ප්‍රවර්තනය කරන සේක. අර්ථ මතු කිරීමෙහි නේතෘ වන සේක. අමෘතය දෙන සේක. ධර්මස්වාමී වන සේක. තථාගත වන සේක. ඔය කරුණ සඳහා ඒ කාලය තිබුණේ ය. යම් හෙයකින් අපි ඒ භාග්‍යවතුන් වහන්සේ වෙත ම එළැඹ ඔය කරුණ අසන්නමෝ නම්, භාග්‍යවතුන් වහන්සේ අපට යම් සේ වදාරණ සේක් ද ඒ අයුරින් එය දරාගන්නමෝ වෙමු. එනමුදු ආයුෂ්මත් ආනන්ද තෙරණුවෝ ද ශාස්තෘන් වහන්සේ විසින් ද වර්ණනා කරන ලද්දාහු ය. නුවණැති සබ්‍රහ්මචාරීන් වහන්සේලා විසින් ද සම්භාවනා කරන ලද්දාහු ය. භාග්‍යවතුන් වහන්සේ විසින් සැකෙවින් වදාරණ ලද, විස්තර විභාග වශයෙන් නොවදාරණ ලද මේ ධර්මයෙහි අර්ථ විග්‍රහ කොට පෙන්වන්නට ආයුෂ්මත් අනඳ තෙරණුවෝ සමර්ථයහ. ආයුෂ්මත් අනඳ තෙරණුවෝ මෙය බරෙක් වශයෙන් නොගෙන විග්‍රහ කරත්වා!”
තේන හාවුසෝ සුණාථ සාධුකං මනසිකරෝථ භාසිස්සාමී ති. ඒව මාවුසෝති ඛෝ තේ භික්ඛු ආයස්මතෝ ආනන්දස්ස පච්චස්සෝසුං. ආයස්මා ආනන්දෝ ඒතදවෝච:
“එසේ වී නම් ආයුෂ්මත්නි, අසනු මැනැව. මැනැවින් මෙනෙහි කළ මැනැව. පවසන්නෙමි.”
“එසේ ය, ආයුෂ්මතුනි”යි ඒ භික්ෂූහු ආයුෂ්මත් ආනන්දයන් වහන්සේට පිළිවදන් දුන්හ. ආයුෂ්මත් අනඳ තෙරණුවෝ මෙය වදාළහ.
යං ඛෝ නෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ “අධම්මෝ ච භික්ඛවේ වේදිතබ්බෝ ධම්මෝ ච, අනත්ථෝ ච වේදිතබ්බෝ අත්ථෝ ච, අධම්මඤ්ච විදිත්වා ධම්මඤ්ච, අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ තථා පටිපජ්ජිතබ්බ”න්ති.
කතමෝ චාවුසෝ අධම්මෝ, කතමෝ ච ධම්මෝ, කතමෝ ච අනත්ථෝ, කතමෝ ච අත්ථෝ:
“ආයුෂ්මත්නි, භාග්‍යවතුන් වහන්සේ අපට ‘මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය’ වශයෙන් සංක්ෂේප වශයෙන් යම් දහම් කරුණ වදාරා එහි විස්තර විභාග නොවදාරා හුනස්නෙන් නැගිට විහාරයට වැඩි සේක් ද, ආයුෂ්මත්නි, එහි අධර්මය කුමක්ද? ධර්මය කුමක්ද? අයහපත කුමක්ද? යහපත කුමක්ද?
“මිච්ඡාදිට්ඨි ආවුසෝ අධම්මෝ සම්මාදිට්ඨි ධම්මෝ. යේ ච මිච්ඡාදිට්ඨිපච්චයා අනේකේ පාපකා අකුසලා ධම්මා සම්භවන්ති, අයං අනත්ථෝ. සම්මාදිට්ඨිපච්චයා ච අනේකේ කුසලා ධම්මා භාවනා පාරිපූරිං ගච්ඡන්ති, අයං අත්ථෝ.
ආයුෂ්මත්නි, වැරදි දෘෂ්ටිය අධර්මය යි. නිවැරදි දෘෂ්ටිය ධර්මය යි. වැරදි දෘෂ්ටිය නිසාවෙන් අනේක වූ යම් පාපී අකුසල් දහම් හටගනියි ද මෙය අයහපත යි. නිවැරදි දෘෂ්ටිය නිසාවෙන් අනේක වූ කුසල් දහම් දියුණුවීමෙන් පිරිපුන් ව යයි ද මෙය යහපත යි.
මිච්ඡාසංකප්පෝ ආවුසෝ අධම්මෝ, සම්මාසංකප්පෝ ධම්මෝ ....(පෙ).... මිච්ඡාවාචා ආවුසෝ අධම්මෝ, සම්මාවාචා ධම්මෝ ....(පෙ).... මිච්ඡාකම්මන්තෝ ආවුසෝ අධම්මෝ සම්මාකම්මන්තෝ ධම්මෝ ....(පෙ).... මිච්ඡාආජීවෝ ආවුසෝ අධම්මෝ, සම්මා ආජීවෝ ධම්මෝ ....(පෙ).... මිච්ඡාවායාමෝ ආවුසෝ අධම්මෝ, සම්මාවායාමෝ ධම්මෝ ....(පෙ).... මිච්ඡාසති ආවුසෝ අධම්මෝ, සම්මාසති ධම්මෝ ....(පෙ).... මිච්ඡාසමාධි ආවුසෝ අධම්මෝ, සම්මා සමාධි ධම්මෝ ....(පෙ).... මිච්ඡාඤාණං ආවුසෝ අධම්මෝ, සම්මා ඤාණං ධම්මෝ ....(පෙ).... මිච්ඡාවිමුත්ති ආවුසෝ අධම්මෝ, සම්මාවිමුත්තිධම්මෝ, යේ ච මිච්ඡාවිමුත්තිපච්චයා අනේකේ පාපකා අකුසලා ධම්මා සම්භවන්ති, අයං අනත්ථෝ. සම්මාවිමුත්තිපච්චයා ච අනේකේ කුසලා ධම්මා භාවනා පාරිපූරිං ගච්ඡන්ති, අයං අත්ථෝ.
ආයුෂ්මත්නි, වැරදි සංකල්පනා අධර්මය යි. නිවැරදි සංකල්පනා ධර්මය යි. ….(පෙ)…. ආයුෂ්මත්නි, වැරදි වචන භාවිතය අධර්මය යි. නිවැරදි වචන භාවිතය ධර්මය යි. ….(පෙ)…. ආයුෂ්මත්නි, වැරදි කායික ක්‍රියා අධර්මය යි. නිවැරදි කායික ක්‍රියා ධර්මය යි. ….(පෙ)…. ආයුෂ්මත්නි, වැරදි ජීවිකාව අධර්මය යි. නිවැරදි ජීවිකාව ධර්මය යි. ….(පෙ)…. ආයුෂ්මත්නි, වැරදි උත්සාහය අධර්මය යි. නිවැරදි උත්සාහය ධර්මය යි. ….(පෙ)…. ආයුෂ්මත්නි, වැරදි සිහිය අධර්මය යි. නිවැරදි සිහිය ධර්මය යි. ….(පෙ)…. ආයුෂ්මත්නි, වැරදි චිත්තේකාග්‍රතාව අධර්මය යි. නිවැරදි චිත්තේකාග්‍රතාව ධර්මය යි. ….(පෙ)…. ආයුෂ්මත්නි, වැරදි ඥානය අධර්මය යි. නිවැරදි ඥානය ධර්මය යි. ….(පෙ)…. ආයුෂ්මත්නි, වැරදි විමුක්තිය අධර්මය යි. නිවැරදි විමුක්තිය ධර්මය යි. වැරදි විමුක්තිය නිසාවෙන් අනේක වූ යම් පාපී අකුසල් දහම් හටගනියි ද මෙය අයහපත යි. නිවැරදි විමුක්තිය නිසාවෙන් අනේක වූ කුසල් දහම් දියුණුවීමෙන් පිරිපුන් ව යයි ද මෙය යහපත යි.
යං ඛෝ නෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ “අධම්මෝ ච භික්ඛවේ වේදිතබ්බෝ ධම්මෝ ච, අනත්ථෝ ච වේදිතබ්බෝ අත්ථෝ ච, අධම්මඤ්ච විදිත්වා ධම්මඤ්ච, අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ තථා පටිපජ්ජිතබ්බ”න්ති. ඉමස්ස ඛෝ අහං ආවුසෝ භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස ඒවං විත්ථාරේන අත්ථං ආජානාමි. ආකංඛමානා ච පන තුම්හේ ආවුසෝ භගවන්තංයේව උපසංකමිත්වා ඒතමත්ථං පුච්ඡෙය්‍යාථ. යථා වෝ භගවා ව්‍යාකරෝති. තථා නං ධාරෙය්‍යාථාති.
ආයුෂ්මත්නි, භාග්‍යවතුන් වහන්සේ අපට ‘මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය’ යනුවෙන් සංක්ෂේප වශයෙන් යම් දහම් කරුණක් වදාරා එහි විස්තර විභාග නොවදාරා හුනස්නෙන් නැගිට විහාරයට වැඩි සේක් ද, ආයුෂ්මත්නි, භාග්‍යවතුන් වහන්සේ විසින් සංක්ෂේපයෙන් වදාරන ලද, විස්තර විභාග වශයෙන් නොවදාරණ ලද මෙකරුණෙහි අර්ථය ඔය අයුරින් විස්තර වශයෙන් මම දනිමි. ඉදින් ආයුෂ්මත්නි, ඔබ කැමති නම් භාග්‍යවතුන් වහන්සේ කරා ම එළැඹ මෙකරුණ අසනු මැනැවි. භාග්‍යවතුන් වහන්සේ යම් සේ වදාරණ සේක් ද එලෙසින් ම එය දරාගත මැනැවි.”
‘ඒවමාවුසෝ’ති ඛෝ තේ භික්ඛු ආයස්මතෝ ආනන්දස්ස භාසිතං අභිනන්දිත්වා අනුමෝදිත්වා උට්ඨායාසනා යේන භගවා තේනුපසංකමිංසු. උපසංකමිත්වා භගවන්තං අභිවාදෙත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛු භගවන්තං ඒතදවෝචුං:
“එසේය, ආයුෂ්මත” කියා ඒ භික්ෂූහු ආයුෂ්මත් ආනන්දයන්ගේ භාෂිතය සතුටින් පිළිගෙන අනුමෝදන් ව හුනස්නෙන් නැගී භාග්‍යවතුන් වහන්සේ කරා එළැඹියහ. එළැඹ භාග්‍යවතුන් වහන්සේ සකසා වැඳ එකත්පස් ව හුන්හ. එකත්පස්ව හුන් ඒ භික්ෂූහු භාග්‍යවතුන් වහන්සේට මෙකරුණ සැළ කළහ.
“යං ඛෝ නෝ භන්තේ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ “අධම්මෝ ච භික්ඛවේ වේදිතබ්බෝ ධම්මෝ ච, අනත්ථෝ ච වේදිතබ්බෝ අත්ථෝ ච, අධම්මඤ්ච විදිත්වා ධම්මඤ්ච අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ තථා පටිපජ්ජිතබ්බ’න්ති. තේසං නෝ භන්තේ අම්හාකං අචිරපක්කන්තස්ස භගවතෝ ඒතදහෝසි: “ඉදං ඛෝ නෝ ආවුසෝ භගවා සංඛිත්තේන උද්දේසං උද්දිසිත්වා විත්ථාරේන අත්ථං අවිභජිත්වා උට්ඨායාසනා විහාරං පවිට්ඨෝ ‘අධම්මෝ ච භික්ඛවේ වේදිතබ්බෝ ධම්මෝ ච, අනත්ථෝ ච වේදිතබ්බෝ අත්ථෝ ච, අධම්මඤ්ච විදිත්වා ධම්මඤ්ච, අනත්ථඤ්ච විදිත්වා අත්ථඤ්ච, යථා ධම්මෝ යථා අත්ථෝ තථා පටිපජ්ජිතබ්බ’න්ති. කෝ නු ඛෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජෙය්‍යා”ති. තේසං නෝ භන්තේ අම්හාකං ඒතදහෝසි: “අයං ඛෝ ආයස්මා ආනන්දෝ සත්ථු චේව සංවණ්ණිතෝ, සම්භාවිතෝ ච විඤ්ඤූනං සබ්‍රහ්මචාරීනං, පහෝති චායස්මා ආනන්දෝ ඉමස්ස භගවතා සංඛිත්තේන උද්දේසස්ස උද්දිට්ඨස්ස විත්ථාරේන අත්ථං අවිභත්තස්ස විත්ථාරේන අත්ථං විභජිතුං. යන්නූනමයං යේනායස්මා ආනන්දෝ තේනුපසංකමෙය්‍යාම, උපසංකමිත්වා ආයස්මා ආනන්දං ඒතමත්ථං පුච්ඡෙය්‍යාම, යථා නෝ ආයස්මා ආනන්දෝ ව්‍යාකරිස්සති, තථා නං ධාරෙස්සාමාති.
“ස්වාමීනී, භාග්‍යවතුන් වහන්සේ අප හට සංක්ෂේප වශයෙන් මෙම දහම් කරුණ වදාරා එහි විස්තර විභාග නොවදාරා හුනස්නෙන් නැගිට විහාරයට වැඩි සේක. එනම් ‘මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය’ වශයෙනි. ස්වාමීනී, භාග්‍යවතුන් වහන්සේ විහාරයට වැඩම කොට නොබෝ වේලාවකින් ඒ අපට මේ අදහස ඇතිවිය. ‘ආයුෂ්මත්නි, භාග්‍යවතුන් වහන්සේ අප හට සංක්ෂේප වශයෙන් මෙම දහම් කරුණ වදාරා එහි විස්තර විභාග නොවදාරා හුනස්නෙන් නැගිට විහාරයට වැඩි සේක. එනම් ‘මහණෙනි, අධර්මය ත්, ධර්මය ත් දත යුත්තේ ය. අයහපත ත්, යහපත ත් දත යුත්තේ ය. අධර්මය ත්, ධර්මය ත් දැන, අයහපත ත්, යහපත ත් දැන යම් සේ ධර්මය වෙයි ද, යම් සේ යහපත වෙයි ද එසේ පිළිපැදිය යුත්තේ ය’ වශයෙනි. භාග්‍යවතුන් වහන්සේ විසින් සංක්ෂේපයෙන් වදාරණ ලද, විස්තර වශයෙන් විග්‍රහ නොකරන ලද මෙකරුණෙහි අර්ථ විග්‍රහය කවරෙක් නම් කරන්නේ දැ’යි.
එකල්හී ස්වාමීනී, අපට මේ අදහස ඇතිවිය. ‘මේ ආයුෂ්මත් ආනන්ද තෙරණුවෝ ශාස්තෘන් වහන්සේ විසින් ද වර්ණනා කරන ලද්දාහු ය. නුවණැති සබ්‍රහ්මචාරීන් වහන්සේලා විසින් ද සම්භාවනා කරන ලද්දාහු ය. භාග්‍යවතුන් වහන්සේ විසින් සැකෙවින් වදාරණ ලද, විස්තර විභාග වශයෙන් නොවදාරණ ලද මේ ධර්මයෙහි අර්ථ විග්‍රහ කොට පෙන්වන්නට ආයුෂ්මත් අනඳ තෙරණුවෝ සමර්ථයහ. එහෙයින් අපි ආයුෂ්මත් අනඳ තෙරුන් කරා එළඹෙන්නමෝ නම්, එළැඹ ආයුෂ්මත් අනඳ තෙරුන්ගෙන් මෙකරුණ විමසන්නමෝ නම්, ආයුෂ්මත් අනඳ තෙරණුවෝ යම් පරිද්දෙකින් අපට පවසත් ද එපරිද්දෙන්, එය දරා ගන්නමෝ නම් අගනේ ය’ යි.
අථ ඛෝ මයං භන්තේ යේනායස්මා ආනන්දෝ තේනුපසංකමිම්හ, උපසංකමිත්වා ආයස්මන්තං ආනන්දං ඒතමත්ථං අපුච්ඡිම්හ. තේසං නෝ භන්තේ ආයස්මතා ආනන්දේන ඉමේහි ආකාරේහි ඉමේහි පදේහි ඉමේහි ව්‍යඤ්ජනේහි අත්ථෝ සුවිභත්තෝ”ති.
එකල්හී ස්වාමීනී, අපි ආයුෂ්මත් අනඳ තෙරුන් කරා ගියෙමු. ගොස් ආයුෂ්මත් අනඳ තෙරුන්ගෙන් මෙකරුණ විමසුවෙමු. ස්වාමීනී, ඒ අපට ආයුෂ්මත් ආනන්ද තෙරුන් විසින් මේ අයුරින්, මේ පදයන්ගෙන්, මේ ව්‍යංජනයන්ගෙන්, අර්ථය මැනැවින් විග්‍රහ කරන ලද්දේ ය.”
සාධු සාධු භික්ඛවේ පණ්ඩිතෝ භික්ඛවේ ආනන්දෝ, මහාපඤ්ඤෝ භික්ඛවේ ආනන්දෝ. මමඤ්චේපි තුම්හේ භික්ඛවේ උපසංකමිත්වා ඒතමත්ථං පුච්ඡෙය්‍යාථ, අහම්පි චේතං අත්ථං ඒවමේව ව්‍යාකරෙය්‍යං, යථා තං ආනන්දේන ව්‍යාකතං. ඒසෝ චේතස්ස අත්ථෝ, ඒවඤ්ච නං ධාරෙය්‍යාථාති.
“මහණෙනි, සාදු! සාදු! මහණෙනි, ආනන්දයෝ පණ්ඩිතයහ. මහණෙනි, ආනන්දයෝ මහා ප්‍රාඥයහ. මහණෙනි, ඉදින් ඔබ මා කරා ද අවුත් මෙකරුණ විමසන්නහු නම්, මම් ද ආනන්දයන් විසින් මෙකරුණ යම් පරිදි විග්‍රහ කරන ලද්දේ ද එපරිදි විග්‍රහ කරමි. මෙකරුණෙහි අර්ථය මෙය ම ය. එය එපරිද්දෙන් ම දරව්.”
සාදු! සාදු!! සාදු!!!
තතිය අධම්ම සූත්‍රය නිමා විය.
