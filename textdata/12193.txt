ඛුද්දක නිකාය
ඉතිවුත්තක පාළි
1.1.7. සබ්බපරිඤ්ඤා සුත්තං
1.1.7. සියල්ල පිරිසිඳ දැකීම ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
සබ්බං භික්ඛවේ අනභිජානං අපරිජානං තත්ථ චිත්තං අවිරාජයං අප්පජහං අභබ්බෝ දුක්ඛක්ඛයාය. සබ්බඤ්ච ඛෝ භික්ඛවේ අභිජානං පරිජානං තත්ථ චිත්තං විරාජයං පජහං භබ්බෝ දුක්ඛක්ඛයායා’ති.
“පින්වත් මහණෙනි, අවබෝධ කළ යුතු හැම දෙයම විදර්ශනා ප්‍රඥාවෙන් අවබෝධ කරගත්තේ නැත්නම්, මුලුමනින්ම අවබෝධ කරගත්තේ නැත්නම්, ඒ කෙරෙහි සිතේ නොඇලීම ඇති කර ගත්තේ නැත්නම්, ඇල්ම දුරු කළේ නැත්නම් ඔහුට දුක් ක්ෂය කර දැමීම පුළුවන් දෙයක් නම් නොවෙයි. පින්වත් මහණෙනි, අවබෝධ කළ යුතු හැම දෙයම විදර්ශනා ප්‍රඥාවෙන් අවබෝධ කරගන්නවා නම්, මුලුමනින්ම අවබෝධ කරගන්නවා නම්, ඒ කෙරෙහි සිතේ නොඇලීම ඇති කර ගන්නවා නම්, ඇල්ම දුරු කරනවා නම් ඔහුට දුක් ක්ෂය කර දැමීම පුළුවන් දෙයක්.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“යෝ සබ්බං සබ්බතෝ ඤත්වා සබ්බත්ථේසු න රජ්ජති,
ස වේ සබ්බපරිඤ්ඤාය සෝ සබ්බදුක්ඛමුපච්චගා”ති
“යම් කෙනෙක් අවබෝධ කළ යුතු සියලු දෙයම, සියලු ආකාරයෙන්ම අවබෝධ කරගෙන, ඒ සියලු තැනම නොඇලී සිටිනවා නම්, ඒකාන්තයෙන්ම ඒ තැනැත්තා සියලු දෙයම මුලුමණින්ම අවබෝධ කරගෙන සියලු දුකින්ම නිදහස් වූ කෙනෙක් බවට පත්වෙනවා.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
