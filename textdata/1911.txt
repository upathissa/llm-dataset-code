සංයුත්ත නිකාය
සගාථ වග්ගෝ
11.2.5. රාමණෙය්‍යක සුත්තං
11.2.5. රමණීය භූමිය ගැන වදාළ දෙසුම
සාවත්‌ථියං....
සැවැත් නුවර ජේතවනාරාමයේදී ................................
අථ ඛෝ සක්කෝ දේවානමින්‌දෝ යේන භගවා තේනුපසංකමි. උපසංකමිත්‌වා භගවන්‌තං අභිවාදෙත්‌වා ඒකමන්තං අට්‌ඨාසි. ඒකමන්තං ඨිතෝ ඛෝ සක්කෝ දේවානමින්‌දෝ භගවන්‌තං ඒතදවෝච. කින්නු ඛෝ භන්තේ භූමිරාමණෙය්‍යකන්‌ති?
එදා ශක්‍ර දෙවියන් භාග්‍යවතුන් වහන්සේ ළඟට ආවා. ඇවිදින් භාගයවතුන් වහන්සේට වන්දනා කරලා පැත්තකින් හිටගත්තා. පැත්තකින් හිටගත්ත ශක්‍ර දෙවියා භාග්‍යවතුන් වහන්සේගෙන් මෙහෙම ඇහුවා.“ස්වාමීනි, රමණීය භූමිය කියල කියන්නෙ මොකක්ද?”
(භගවා);
(භාග්‍යවතුන් වහන්සේ) :
ආරාමචේත්‍යා වනචේත්‍යා පොක්‌ඛරඤ්‌ඤා සුනිම්‌මිතා
මනුස්‌සරාමණෙය්‍යස්‌ස කලං නාග්‌ඝන්‌ති සෝළසිං
“ලස්සනට නිර්මාණය කරපු ආරාම, චෛත්‍යය, විශාල රුක්ගොමු, පැන් පොකුණු ආදිය තියෙනවා. නමුත්, මනුෂ්‍යයාගේ රමණීයත්වයෙන් දහසයෙන් එකක් තරම්වත් ඒක වටින්නෙ නෑ.
ගාමේ වා යදි වාරඤ්‌ඤේ නින්‌නේ වා යදි වා ථලේ
යත්‌ථ අරහන්‌තෝ විහරන්‌ති තං භූමිං රාමණෙය්‍යකන්‌ති
ගමක වේවා, අරණ්‍යයක වේවා, නිම්නයක වේවා, කඳු ගැටයක වේවා, යම් තැනක රහතන් වහන්සේලා වැඩසිටිනවා නම්, අන්න ඒක තමයි රමණීය භූමිය.”
සාදු! සාදු!! සාදු!!!
