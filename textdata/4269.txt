සංයුත්ත නිකාය
සළායතන වග්ගෝ
1.3.1. සබ්බ සුත්තං
1.3.1. සියල්ල ගැන වදාළ දෙසුම
සාවත්ථියං....
සැවැත් නුවර දී ….
සබ්බං වෝ භික්ඛවේ, දේසිස්සාමි තං සුණාථ. කිඤ්ච භික්ඛවේ, සබ්බං: චක්ඛුඤ්චේව රූපා ච, සෝතඤ්ච සද්දා ච, ඝානඤ්ච ගන්ධා ච, ජිව්හා ච රසා ච, කායෝ ච ඵොට්ඨබ්බා ච, මනෝ ච ධම්මා ච ඉදං වුච්චති භික්ඛවේ, සබ්බං.
පින්වත් මහණෙනි, මා ඔබට දේශනා කරන්නට යන්නේ සියල්ල ගැනයි. එය සවන් යොමා අසන්න. පින්වත් මහණෙනි, සියල්ල යනු කුමක්ද? ඇසත් රූපත් ය. කනත් ශබ්දත් ය. නාසයත් ගඳ-සුවඳත් ය. දිවත් රසයත් ය. කයත් පහසත් ය. මනසත් මනසට අරමුණු වන දේත් ය. පින්වත් මහණෙනි, සියල්ල යයි කියන්නේ මෙයට යි.
යෝ භික්ඛවේ, ඒවං වදෙය්‍ය: අහමේතං සබ්බං පච්චක්ඛාය අඤ්ඤං සබ්බං පඤ්ඤාපෙස්සාමීති, තස්සා වාචාවත්ථුරේවස්ස. පුට්ඨෝ ච න සම්පායෙය්‍ය, උත්තරිඤ්ච විඝාතං ආපජ්ජෙය්‍ය. තං කිස්ස හේතු යථා තං භික්ඛවේ, අවිසයස්මින්ති.
පින්වත් මහණෙනි, යම් කෙනෙක් මේ විදිහට කිව්වොත් “මං මේ සියල්ල ප්‍රතික්ෂේප කොට වෙන සියල්ලක් පණවන්නෙමි” යි කියා එය ඔහුගේ වචනවලට විතරයි සීමා වෙන්නේ. කරුණු විමසද්දී පිළිතුරු සොයා ගන්ට බැරිව යනවා. ඉස්සරහට ලොකු කරදරයක වැටෙනවා. එයට හේතුව කුමක්ද? පින්වත් මහණෙනි, තමන්ට විෂය නැති දේවල් කතා කරන්ට ගියහම සිදු වෙන දේ තමයි.
සාදු! සාදු!! සාදු!!!
සබ්බ සූත්‍රය නිමා විය.
