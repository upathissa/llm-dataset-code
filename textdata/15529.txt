ඛුද්දක නිකාය
ථේර ගාථා
8.1.1. මහාකච්චායනත්ථේරගාථා
8.1.1. මහා කච්චායන තෙරුන්ගේ ගාථා
494.කම්මං බහුකං න කාරයේ පරිවජ්ජෙය්‍ය ජනං න උය්‍යමේ
සෝ උස්සුක්කෝ රසානුගිද්ධෝ අත්ථං රිඤ්චති යෝ සුඛාධිවාහෝ
494. වැඩ කටයුතු බහුල කරගන්න එක කරදරයි. හිස් කථාවෙන් කල් ගෙවන මිනිසුන්ගෙන් වෙන් වෙන එකයි හොඳ. සිව්පසය පිණිස උත්සාහ කළ යුතු නෑ. රසට ගිජුවෙලා සිව්පසයට උත්සාහ කළොත් ඒ භික්ෂුවට නම් ලෝකෝත්තර සැප ලබන්ට පුළුවන් වන්නේ නෑ.

495.පංකෝ’ති හි නං අවේදයුං යායං වන්දනපූජනා කුලේසු
සුඛුමං සල්ලං දුරුබ්බහං සක්කාරෝ කාපුරිසේන දුජ්ජහෝ
495. ඇත්තෙන්ම බුද්ධිමතුන් සමාජයෙන් ලැබෙන වැඳුම් පිදුම් දැක්කෙ මඩ වගුරක් වගේ. මේ ලාභ සත්කාරයට ඇලීම කියන්නෙ උදුරා දමන්ට දුෂ්කර සියුම් උලක්. හැබැයි අසත්පුරුෂයා නම් අත්හරින්නේ නැත්තෙත් ලාභ සත්කාරමයි.

496.න පරස්සූපනිධාය කම්මං මච්චස්ස පාසකං
අත්තනා තං න සේවෙය්‍ය කම්මබන්ධූහි මාතියා
496. ‘පව්’ කියන ජාතිය අනුන් ලවා වත් කළ යුතු නෑ. තමන් කළ යුතුත් නෑ. මං එහෙම කියන්නෙ මේ සත්වයන් ඤාතියා කරගෙන ඉන්නෙ කර්මය නිසා.

497.න පරේ වචනා චෝරෝ න පරේ වචනා මුනි
අත්තා ච නං යථා වෙත්ති දේවා’පි නං තථා විදුං
497. තවත් කෙනෙකුගේ වචනයක් නිසා තවත් කෙනෙක් හොරෙක් වෙන්නෙ නෑ. ඒ වගේම තවත් කෙනෙකුගේ වචනයකින් තවත් කෙනෙක් මුනිවරයෙක් වෙන්නෙ නෑ. තමන් ගැන තමන් දන්න පරිද්දෙන්ම දෙවියොත් එයා ගැන දන්නවා.

498.පරේ ච න විජානන්ති මයමෙත්ථ යමාමසේ
යේ ච තත්ථ විජානන්ති තතෝ සම්මන්ති මේධගා
498. අපි කවුරුත් මැරෙන මිනිස්සු බව මෝඩයා දන්නෙ නෑ. තමනුත් මැරෙන බව දන්නවා නම් මේ කළකෝලාහල ඔක්කොම සන්සිඳෙනවා.

499.ජීවතේ වා’පි සප්පඤ්ඤෝ අපි චිත්තපරික්ඛයෝ
පඤ්ඤාය ච අලාභේන විත්තවා’පි න ජීවති
499. බුද්ධිමත් කෙනා දේපල වස්තුවෙන් පිරිහිලා ගියත් එයා ඇත්තෙන්ම ජීවත් වෙනවා. එහෙත් දේපල වස්තුව කොච්චර තිබුණත් බුද්ධිය ලබාගෙන නැත්නම් එයා ගතකරන්නේ ජීවිතයක් නොවේ.

500.සබ්බං සුණාති සෝතේන සබ්බං පස්සති චක්ඛුනා
න ච දිට්ඨං සුතං ධීරෝ සබ්බං උජ්ඣිතුමරහති
500. හැම දෙයක්ම කනෙන් ඇහුවත්, හැම දෙයක්ම ඇහෙන් දැක්කත්, දකින අසන ඔක්කොම දේවල් අත්හරින්ට හෝ ගන්නට බුද්ධිමත් කෙනා ලෑස්ති නෑ.

501.චක්ඛුමාස්ස යථා අන්ධෝ සෝතවා බධිරෝ යථා
පඤ්ඤවාස්ස යථා මූගෝ බලවා දුබ්බලෝරිව
අථ අත්ථේ සමුප්පන්නේ සයේථ මතසායික’න්ති
501. ඒ නිසා නොබැලිය යුතු දේ ඉදිරියේ එයාට ඇස් තිබුණත් අන්ධයෙක් වගෙයි. නොඇසිය යුතු දේ ඉදිරියේ එයාට කන් තිබුණත් බිහිරෙක් වගෙයි. නොදැනගත යුතු දේ ඉදිරියේ එයාට නුවණ තිබුණත් මෝඩයෙක් වගෙයි. නොකළ යුතු දේ ඉදිරියේ එයා බලවතෙක් වුණත් දුර්වලයෙක් වගෙයි. අයහපත පිණිස පවතින දේ ඉදිරියේ එයා ඉන්නෙ ඇඳක දාපු මළකඳක් වගෙයි.

ඉත්ථං සුදං ආයස්මා මහාකච්චායනෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් මහාකච්චායන නම් රහත් මුනිඳුන් වදාළ ගාථාවන්ය.
