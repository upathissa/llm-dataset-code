ඛුද්දක නිකාය
උදාන පාළි
6.3. පච්චවෙක්ඛන සුත්තං
6.3. නුවණින් සළකා බැලීම අරභයා වදාළ උදානය
ඒවං මේ සුතං: ඒකං සමයං භගවා සාවත්ථියං විහරති, ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භගවා අත්තනෝ අනේකේ පාපකේ අකුසලේ ධම්මේ පහීණේ පච්චවෙක්ඛමානෝ නිසින්නෝ හෝති, අනේකේ ච කුසලේ ධම්මේ භාවනාය පාරිපූරිං ගතේ.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ. එදා භාග්‍යවතුන් වහන්සේ තමන් වහන්සේ තුළින් ප්‍රහාණය වෙලා ගිය නොයෙක් පාපී අකුසලයන් ගැන නුවණින් විමසා බලමින් වැඩසිටියා. ඒ වගේම භාවනාව තුළින් සම්පූර්ණ කරගත්තු නොයෙක් කුසල් දහම් ගැනත් නුවණින් බලමින් වැඩසිටියේ.
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
ඉතින් භාග්‍යවතුන් වහන්සේ මේ කරුණ මුල්කොට ගෙන, ඒ වෙලාවේ මේ උදානය වදාළා.
“අහු පුබ්බේ තදා නාහු නාහු පුබ්බේ තදා අහු,
න චාහු න ච භවිස්සති න චේතරහි විජ්ජතී”ති
“ඉස්සර මට තිබුනේ රාගාදී කෙලෙස් විතරයි. ඒ කාලෙ ආර්ය සත්‍යය අවබෝධය තිබුනේ නෑ. ඉස්සර ආර්ය සත්‍යය අවබෝධය මට තිබුනේ නෑ. ඒ කාලෙ මට තිබුනෙ කෙලෙස් විතරයි. සම්බුද්ධත්වය අවබෝධ වුනාට පස්සේ මට කෙලෙස් නැතුව ගියා. අනාගතයේ හටගන්නෙත් නෑ. දැන් දකින්නත් නෑ.”
සාදු! සාදු!! සාදු!!!
