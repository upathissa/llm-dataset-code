අංගුත්තර නිකාය
චතුක්ක නිපාතෝ
4.1.1.5. අනුසෝත සුත්තං
4.1.1.5. සැඩ පහරට අනුව යෑම ගැන වදාළ දෙසුම
“චත්තාරෝමේ , භික්ඛවේ, පුග්ගලා සන්තෝ සංවිජ්ජමානා ලෝකස්මිං. කතමේ චත්තාරෝ? අනුසෝතගාමී පුග්ගලෝ, පටිසෝතගාමී පුග්ගලෝ, ඨිතත්තෝ පුග්ගලෝ, තිණ්ණෝ පාරගතෝ ථලේ තිට්ඨති බ්‍රාහ්මණෝ. කතමෝ ච, භික්ඛවේ, අනුසෝතගාමී පුග්ගලෝ? ඉධ, භික්ඛවේ, ඒකච්චෝ පුග්ගලෝ කාමේ ච පටිසේවති, පාපඤ්ච කම්මං කරෝති. අයං වුච්චති, භික්ඛවේ, අනුසෝතගාමී පුග්ගලෝ.
මහණෙනි, පුද්ගලයෝ සතර දෙනෙක් ලෝකයෙහි පැහැදිලි ව දකින්නට සිටිති. ඒ කවර සතර දෙනෙක් ද යත්;අනුසෝතගාමී පුද්ගලයා, පටිසෝතගාමී පුද්ගලයා, ඨිතත්ත පුද්ගලයා සහ සැඩ පහරින් එතෙර ව ගොඩබිමෙහි පිහිටි නිකෙලෙස් පුද්ගලයා වශයෙනි.1. මහණෙනි, ‘අනුසෝතගාමී’ හෙවත් සැඩපහරට අනුව යන පුද්ගලයා කවුද? මහණෙනි, මෙහිලා ඇතැම් පුද්ගලයෙක් පංච කාමයන් සේවනය කරයි. පව් ද කරයි. මහණෙනි, මේ පුද්ගලයා ගසා ගෙන සැඩ පහරට අනුව යන්නා යැයි කියනු ලැබේ.
“කතමෝ ච, භික්ඛවේ, පටිසෝතගාමී පුග්ගලෝ? ඉධ, භික්ඛවේ, ඒකච්චෝ පුග්ගලෝ කාමේ න පටිසේවති, පාපඤ්ච කම්මං න කරෝති, සහාපි දුක්ඛේන සහාපි දෝමනස්සේන අස්සුමුඛෝපි රුදමානෝ පරිපුණ්ණං පරිසුද්ධං බ්‍රහ්මචරියං චරති. අයං වුච්චති, භික්ඛවේ, පටිසෝතගාමී පුග්ගලෝ.
2. මහණෙනි, ‘පටිසෝතගාමී’ හෙවත් සැඩපහරට එරෙහි ව යන පුද්ගලයා කවුද? මහණෙනි, මෙහිලා ඇතැම් පුද්ගලයෙක් පංච කාමයන් සේවනය නොකරයි. පාප කර්මයකුත් නොකරයි. දුකින් යුක්ත ව, දොම්නසින් යුක්ත ව, කඳුළු වැකුණු මුහුණින් යුක්ත ව, හඬමින් වීරිය ගෙන, පිරිපුන් අයුරින් බඹසරෙහි හැසිරෙයි. මහණෙනි, මේ තැනැත්තා සැඩ පහරට එරෙහි ව යන පුද්ගලයා යැයි කියනු ලැබේ.
“කතමෝ ච, භික්ඛවේ, ඨිතත්තෝ පුග්ගලෝ? ඉධ, භික්ඛවේ, ඒකච්චෝ පුග්ගලෝ පඤ්චන්නං ඕරම්භාගියානං සංයෝජනානං පරික්ඛයා ඕපපාතිකෝ හෝති, තත්ථ පරිනිබ්බායී, අනාවත්තිධම්මෝ තස්මා ලෝකා. අයං වුච්චති, භික්ඛවේ, ඨිතත්තෝ පුග්ගලෝ.
3. මහණෙනි, ‘ඨිතත්ත’ හෙවත් තමා ධර්මය තුළ පිහිටුවා ගත් පුද්ගලයා යනු කවුද? මහණෙනි, මෙහි ඇතැම් පුද්ගලයෙක් ඕරම්භාගීය සංයෝජනයන් ක්ෂය කොට ඕපපාතික ව සුද්ධාවාස බඹලොව උපදියි. ඒ ලෝකයෙන් නැවත මෙලොවට නොපැමිණෙන ස්වභාවයෙන් යුතුව එහිදී ම පිරිනිවන් පාන්නේ වෙයි. මහණෙනි, මොහු ඨිතත්ත හෙවත් තමා ධර්මය තුළ පිහිටුවා ගත් පුද්ගලයා යැයි කියනු ලැබේ.
“කතමෝ ච, භික්ඛවේ, පුග්ගලෝ තිණ්ණෝ පාරගතෝ ථලේ තිට්ඨති බ්‍රාහ්මණෝ? ඉධ, භික්ඛවේ, ඒකච්චෝ පුග්ගලෝ ආසවානං ඛයා අනාසවං චේතෝවිමුත්තිං පඤ්ඤාවිමුත්තිං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරති. අයං වුච්චති, භික්ඛවේ, පුග්ගලෝ තිණ්ණෝ පාරගතෝ ථලේ තිට්ඨති බ්‍රාහ්මණෝ. ඉමේ ඛෝ, භික්ඛවේ, චත්තාරෝ පුග්ගලා සන්තෝ සංවිජ්ජමානා ලෝකස්මි”න්ති.
4. මහණෙනි, ‘සැඩපහර තරණය කොට එතෙර වී ගොඩබිම නම් වූ නිවනෙහි පිහිටි බ්‍රාහ්මණයා’ නම් වූ තැනැත්තා කවුද? මහණෙනි, මෙහිලා ඇතැම් පුද්ගලයෙක් ආශ්‍රවයන්ගේ ක්ෂය වීමෙන් ආශ්‍රව රහිත වූ චිත්ත විමුක්තිය ත්, ප්‍රඥා විමුක්තිය ත් මේ ජීවිතයේ දී ම තම විශිෂ්ට නුවණින් අත්දැක එය තුළ වාසය කරයි. මහණෙනි, මේ පුද්ගලයා සැඩපහර තරණය කොට එතෙර වී ගොඩබිම නම් වූ නිවනෙහි පිහිටි බ්‍රාහ්මණයා යැයි කියනු ලැබේ.මහණෙනි, මේ සතර පුද්ගලයෝ ලෝකයෙහි පැහැදිලි ව දකින්නට සිටිති.
යේ කේචි කාමේසු අසඤ්ඤතා ජනා,අවීතරාගා ඉධ කාමභෝගිනෝ;පුනප්පුනං ජාතිජරූපගාහිනෝ,තණ්හාධිපන්නා අනුසෝතගාමිනෝ.

යම්කිසි ජනතාවක් කාමයන්හී අසංවර ව රාගය ප්‍රහාණය නොකොට මෙලොවෙහි කාමභෝගී ව වාසය කරත් ද, තෘෂ්ණාවෙන් බැසගත් ඔවුහු නැවත නැවත ඉපදෙන දිරන ලෝකයට ම පැමිණෙති. ඔවුහු ඒ සැඩ පහරට අනුව යන්නා වූ පුද්ගලයෝ ය.
තස්මා හි ධීරෝ ඉධුපට්ඨිතාසතී,කාමේ ච පාපේ ච අසේවමානෝ;සහාපි දුක්ඛේන ජහෙය්‍ය කාමේ,පටිසෝතගාමීති තමාහු පුග්ගලං.

එහෙයින් නුවණැති තැනැත්තා මේ ජීවිතය තුළ මැනැවින් සිහිය පිහිටුවා ගෙන පංච කාමයනුත්, පාපය ත් සේවනය නොකොට ඉතා දුක සේ නමුත් කාමයන් අත්හරින්නේ ය. එබඳු පුද්ගලයා හට සැඩ පහරට එරෙහි ව යන්නා යැයි කියනු ලැබේ.
යෝ වේ කිලේසානි පහාය පඤ්ච,පරිපුණ්ණසේඛෝ අපහානධම්මෝ;චේතෝවසිප්පත්තෝ සමාහිතින්ද්‍රියෝ,ස වේ ඨිතත්තෝති නරෝ පවුච්චති.

යම්කිසි ආර්ය ශ්‍රාවකයෙක් ඒකාන්තයෙන් ම පංච ඕරම්භාගීය සංයෝජනයන් ප්‍රහාණය කොට සම්පූර්ණ හික්මීමකින් යුතුව, නොපිරිහෙන ස්වභාවයෙන් යුතුව, මැනැවින් දමනය කළ සිතින් යුතුව, සංසුන් කරගත් ඉඳුරන් ඇතිව වාසය කරයි නම්, ඒ ශ්‍රාවකයා ඒකාන්තයෙන් ම ඨිතත්ත හෙවත් ධර්මය තුළ තමා ව පිහිටුවා ගත් පුද්ගලයා යැයි කියනු ලැබේ.
පරෝවරා යස්ස සමෙච්ච ධම්මා,විධූපිතා අත්ථගතා න සන්ති;ස වේදගූ වුසිතබ්‍රහ්මචරියෝ,ලෝකන්තගූ පාරගතෝති වුච්චතී”ති.

යමෙකු විසින් කුසලාකුසල කර්මයන් නුවණින් දැන අකුසල් වනසන ලද්දේ ද, පව් නසන ලද්දේ ද, ඔහු තුළ කිසි පාපයක් නොපෙනේ ද, ඒ තැනැත්තා නුවණින් අගපත් වූ, බඹසර වාසය නිම කළ, ලොවෙහි කෙළවරට ගිය, සැඩපහරින් එතෙර වූ කෙනා යැයි කියනු ලැබේ.
අනුසෝත සූත්‍රය නිමා විය.
