ඛුද්දක නිකාය
ඉතිවුත්තක පාළි
1.2.2. කෝධපරිඤ්ඤා සුත්තං
1.2.2. ක්‍රෝධය පිරිසිඳ දැකීම ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
කෝධං භික්ඛවේ අනභිජානං අපරිජානං තත්ථ චිත්තං අවිරාජයං අප්පජහං අභබ්බෝ දුක්ඛක්ඛයාය. කෝධඤ්ච ඛෝ භික්ඛවේ අභිජානං පරිජානං තත්ථ චිත්තං විරාජයං පජහං භබ්බෝ දුක්ඛක්ඛයායා’ති.
“පින්වත් මහණෙනි, ක්‍රෝධය කියන දෙය විදර්ශනා ප්‍රඥාවෙන් අවබෝධ කරගත්තේ නැත්නම්, මුලුමනින්ම අවබෝධ කරගත්තේ නැත්නම්, ඒ කෙරෙහි සිතේ නොඇලීම ඇති කර ගත්තේ නැත්නම්, ඇල්ම දුරු කළේ නැත්නම් ඔහුට දුක් ක්ෂය කර දැමීම පුළුවන් දෙයක් නම් නොවෙයි. පින්වත් මහණෙනි, ක්‍රෝධය කියන දෙය විදර්ශනා ප්‍රඥාවෙන් අවබෝධ කරගන්නවා නම්, මුලුමනින්ම අවබෝධ කරගන්නවා නම්, ඒ කෙරෙහි සිතේ නොඇලීම ඇති කර ගන්නවා නම්, ඇල්ම දුරු කරනවා නම් ඔහුට දුක් ක්ෂය කර දැමීම පුළුවන් දෙයක්.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“යේන කෝධේන කුද්ධා සේ සත්තා ගච්ඡන්ති දුග්ගතිං,
තං කෝධං සම්මදඤ්ඤාය පජහන්ති විපස්සිනෝ,
පහාය න පුනායන්ති, ඉමං ලෝකං කුදාචන”න්ති
“යම්කිසි ක්‍රෝධයකින් කිපුනොත්, ඒ අයට යන්න වෙන්නේ දුගතියට තමයි. මේ කාරණය විදර්ශනා ප්‍රඥාවෙන් දකින කෙනා ඒ ක්‍රෝධය අත්හැරලා දාන්නේ ඉතා හොඳින් දැනගෙනමයි. ඒ විදිහට අත්හැරලා දාපු, ආර්ය උතුමන් කවදාවත් මේ ලෝකයට යළි එන්නේ නෑ.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
