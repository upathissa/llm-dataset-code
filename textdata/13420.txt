ඛුද්දක නිකාය
පේතවත්ථු
3.10. ධාතුවිවණ්ණික පේත වත්ථු
3.10. ධාතුවිවණ්ණික ප්‍රේත වස්තුව
516.අන්තළික්ඛස්මිං තිට්ඨන්තෝ දුග්ගන්ධෝ පූති වායසි
මුඛඤ්ච තේ කිමයෝ පූතිගන්ධං ඛාදන්ති කිං කම්ම මකාසි පුබ්බේ
516. ඔබ අහසේ ඉන්නෙ. හරිම ගඳයි නෙව. කුණු ගඳ හමනවා. කුණු ගඳ ගහන ඔබේ මුඛයේ පණුවෝ පිරිලා කකා ඉන්නවා. ඔබ කලින් ජීවිතයක මොන වගේ කර්මයක්ද කළේ?
517.තතෝ සත්ථං ගහෙත්වාන ඔක්කන්තන්ති පුනප්පුනං
ඛරේන පරිප්ඵෝසිත්වා ඔක්කන්තන්ති පුනප්පුනං
517. ආයුධ ගත්තු පිරිසක් ඔබේ මුඛය සැත්වලින් කප කපා දානවා. ලුණු වතුරින් ඉසිමින් ආයෙ ආයෙමත් කපනවා.
518.කින්නු කායේන වාචාය මනසා දුක්කටං කතං
කිස්ස කම්මවිපාකේන ඉදං දුක්ඛං නිගච්ඡසීති
518. ඔබ විසින් කයෙන් වචනයෙන් මනසින් මොන වගේ පවක්ද කරගත්තෙ? මොන වගේ කර්මයක විපාකයක් නිසාද මේ වගේ දුකකට පත් වුනේ.
519.අහං රාජගහේ රම්මේ රමණීයේ ගිරිබ්බජේ
ඉස්සරෝ ධනධඤ්ඤස්ස සූපහූතස්ස මාරිස
519. මං හිටියේ රජගහ නුවර. ඒ රම්‍ය වූ ගිරිබ්බජ කියන රමණීය රාජධානියේ මං හිටියේ. නිදුකාණන් වහන්ස, මං බොහෝ ධනසම්පත්වලට අධිපති වෙලා හිටියෙ.
520.තස්සායං මේ භරියා ච ධීතා ච සුණිසා ච මේ
තා මාලං උප්පලඤ්චාපි පච්චග්ඝඤ්ච විලේපනං
ථූපං හරන්තියෝ වාරේසිං තං පාපං පකතං මයා
520. ඒ මගේ මේ බිරිඳත්, දියණියත්, ලේලියත් කියන මෙයාලා මලුයි මහනෙල් මලුයි වටිනා සුවඳ වර්ගයි අරගෙන ස්ථූපයට වන්දනා කරන්ට පිටත් වෙන කොට මං ඒක වැළැක්වුවා. මා තමයි ඒ පාප කර්මය කරගත්තෙ.
521.ඡළාසීතිසහස්සානි මයං පච්චත්තවේදනං
ථූපපූජං විවණ්ණෙත්වා පච්චාම නිරයේ භුසං
521. අසූහයදාහක් වගේ පිරිසක් වන අපි ස්ථූප පූජාවට නින්දා අපහාස කළා. දැන් වෙන වෙනම අපි දුක් විඳිනවා. ඝෝරදුක් තියෙන නිරය වැනි පෙරේත ලෝකයේ ඉපදිලයි දුක් විඳින්නෙ.
522.යේ ච ඛෝ ථූපපූජාය වත්තන්තේ අරහතෝ මහේ
ආදීනවං පකාසෙන්ති විවේචයථ නේ තතෝ
522. අරහත් වූ සම්බුදුරජාණන් වහන්සේගේ ස්ථූපයට පුදපුජා පවත්වන වෙලාවක කවුරු හරි කෙනෙක් ඒකට දොස් කියනවා නම්, එයා බැහැර වෙන්නෙ පිනෙන් බව තේරුම් ගන්න.
523.ඉමා ච පස්ස ආයන්තියෝ මාලාධාරී අලංකතා
මාලාවිපාකං අනුභොන්ති සමිද්ධා තා යසස්සිනියෝ
523. මේ බලන්න. මල් දරාගෙන අලංකාර වෙලා අහසින් වඩින මේ දිව්‍යාංග-නාවන් දෙස බලන්න. මෑලා මේ අනුභව කරන්නේ ස්ථූපයට මල් පූජා කිරීමේ විපාකයයි.
524.තඤ්ච දිස්වාන අච්ඡේරං අබ්භූතං ලෝමහංසනං
නමෝ කරොන්ති සප්පඤ්ඤා වන්දන්ති තං මහාමුනිං
524. ආශ්චර්යය වූ පුදුම සහගත වූ ලොමුඩහ ගැන්වෙන මේ පුණ්‍ය විපාකය දැක්කට පස්සෙ නුවණ තියෙන උදවිය ඒ මහා මුනීන්ද්‍රයන් වහන්සේට නමස්කාර කරනවා. වන්දනා කරනවා.
525.සෝ හි නූන ඉතෝ ගන්ත්වා යෝනිං ලද්ධාන මානුසිං
ථූපපූජං කරිස්සාමි අප්පමත්තෝ පුනප්පුනන්ති.
525. ඒ මමත් මේ පෙරේත යෝනියෙන් චුතවෙලා මනුස්ස ආත්මයක් ලබා ගෙන අප්‍රමාදීව නැවත නැවතත් ස්ථූප පූජාවමයි කරන්නෙ.
සාදු! සාදු!! සාදු!!!
ධාතුවිවණ්ණකපේතවත්ථු දසමං.
දසවෙනි ධාතුවිවණ්ණික ප්‍රේත වස්තුවයි.
චූළවග්ගෝ තතියෝ.
තුන්වෙනි චූල වර්ගය නිමා විය.
තස්සුද්දානං -
අභිජ්ජමානා කොණ්ඩඤ්ඤෝ රථකාරී භූසේන චකුමරෝ ගණිකා චේව දේව ලුද්දා පිට්ඨපූජයෝවග්ගෝ තේන පවුච්චතී‘ති.
එහි පිළිවෙල උද්දානයයි -
අභිජ්ජමාන ප්‍රේත වස්තුව, කුණ්ඩීනුවර ප්‍රේත වස්තුව, රථකාර ප්‍රේත වස්තුව, භූස ප්‍රේත වස්තුව, කුමාර ප්‍රේත වස්තුව, සේරිනී ප්‍රේත වස්තුව, මිගලුද්ද ප්‍රේත වස්තු දෙක, පිට්ඨිමංස ප්‍රේත වස්තුව, ධාතුවිවණ්ණක ප්‍රේත වස්තුව යන මෙයින් මේ වර්ගය කියන්නෙ.
