ඛුද්දක නිකාය
උදාන පාළි
6.9. උපාති සුත්තං
6.9. අසාර දේ පසුපස දිවීම ගැන වදාළ උදානය
ඒවං මේ සුතං: ඒකං සමයං භගවා සාවත්ථියං විහරති, ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භගවා රත්තන්ධකාරතිමිසායං අබ්භෝකාසේ නිසින්නෝ හෝති, තේලප්පදීපේසු ඣායමානේසු. තේන ඛෝ පන සමයේන සම්බහුලා අධිපාතකා තේසු තේලප්පදීපේසු ආපාතපරිපාතං අනයං ආපජ්ජන්ති, ව්‍යසනං ආපජ්ජන්ති. අද්දසා ඛෝ භගවා තේ සම්බහුලේ අධිපාතකේ තේසු තේලප්පදීපේසු ආපාතපරිපාතං අනයං ආපජ්ජන්තේ ව්‍යසනං ආපජ්ජන්තේ.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ. එදා භාග්‍යවතුන් වහන්සේ රාත්‍රී අන්ධකාරයේ එළිමහනේ වැඩසිටියා. තෙල් පහනුත් දැල්වෙමින් තිබුනා. ඒ වෙලාවේ බොහෝ පළඟැටියන් ඒ තෙල් පහන් ඉදිරියට ආවා. ඇවිල්ලා වටේ කැරකිලා තෙල් පහන්වලට පැනලා, දුකටත්, ව්‍යසනයටත් පත්වුනා. බොහෝ පළගැටියන් ඒ තෙල් පහන් ඉදිරියට ඇවිල්ලා වටේ කැරකිලා තෙල් පහන්වලට පැනලා, දුකටත්, ව්‍යවසනයටත් පත්වෙන හැටි භාග්‍යවතුන් වහන්සේ දැක වදාළා.
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
ඊට පස්සේ භාග්‍යවතුන් වහන්සේ මේ කරුණ දැනගෙන, ඒ වෙලාවේ මේ උදානය වදාළා.
“උපාතිධාවන්ති න සාරමෙන්ති නවං නවං බන්ධනං බ්‍රෑහයන්ති,
පතන්ති පජ්ජෝතමිවාධිපාතකා දිට්ඨේ සුතේ ඉතිහේකේ නිවිට්ඨා”ති
“මේ සත්වයන් අසාර දේ පස්සෙමයි දුවන්නේ. ඔවුන්ට සාරවත් දෙයක් ලැබෙන්නේ නෑ. අලුත් අලුත් බන්ධනවලටමයි ඔවුන් බැඳි බැඳී යන්නේ. පහන් දැල්ලට ඇදිලා යන පළඟැටියො වගෙයි. අසන, දකින හැමදේකටම ඔවුන් ඇදිලා යනවා.”
සාදු! සාදු!! සාදු!!!
