සංයුත්ත නිකාය
සගාථ වග්ගෝ
8.1.4. ආනන්ද සුත්තං
8.1.4. ආනන්ද තෙරුන් වදාළ දෙසුම
ඒකං සමයං ආයස්‌මා ආනන්‌දෝ සාවත්‌ථියං විහරති ජේතවනේ අනාථපිණ්‌ඩිකස්‌ස ආරාමේ. අථ ඛෝ ආයස්‌මා ආනන්‌දෝ පුබ්බන්හසමයං නිවාසෙත්‌වා පත්‌තචීවරමාදාය සාවත්‌ථිං පිණ්‌ඩාය පාවිසි, ආයස්‌මතා වංගීසේන පච්‌ඡාසමණේන. තේන ඛෝ පන සමයේන ආයස්මතෝ වංගීසස්‌ස අනභිරති උප්‌පන්‌නා හෝති, රාගෝ චිත්‌තං අනුද්‌ධංසේති. අථ ඛෝ ආයස්‌මා වංගීසෝ ආයස්‌මන්‌තං ආනන්‌දං ගාථාය අජ්‌ඣභාසි.
මා හට අසන්නට ලැබුනේ මේ විදිහටයි. ඒ දිනවල ආයුෂ්මත් ආනන්ද තෙරුන් වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ. එදා ආයුෂ්මත් ආනන්ද තෙරුන් උදේ වරුවේ සිවුරු පොරවා ගෙන, පාත්‍ර සිවුරු අරගෙන, සැවැත් නුවරට පිණ්ඩපාතේ වැඩියා. ආයුෂ්මත් වංගීසයන්ද උන්වහන්සේගේ පිටිපස්සෙන් වැඩියා.අතරමගදී වංගීසයන්ට බඹසර ජීවිතය ගැන එපාවීමක් ඇතිවුනා. රාගය විසින් කුසල් සිත වැනසුවා. එතකොට ආයුෂ්මත් වංගීසයන් ආයුෂ්මත් ආනන්ද තෙරුන්ට ගාථාවකින් පැවසුවා.
කාමරාගේන ඩය්‌හාමි චිත්‌තං මේ පරිඩය්‌හති
සාධු නිබ්‌බාපනං බ්‍රෑහි අනුකම්‌පාය ගෝතමාති
“අනේ ගෞතමයන් වහන්ස, කාම රාගයෙන් මාව පිච්චෙනවා. මගේ මුළු සිතම කාමයෙන් පිච්චෙනවා. අනේ මට අනුකම්පා කරලා, මේ ගින්න නිවාගන්න ක්‍රමයක් කියා දෙන්න.”
(ආනන්දෝ);
(ආනන්ද තෙරුන්) :
සඤ්‌ඤාය විපරියේසා චිත්‌තං තේ පරිඩය්‌හති
නිමිත්‌තං පරිවජ්‌ජේහි සුභං රාගූපසංහිතං
“වැරදි ක්‍රමයට නෙව හඳුනගත්තෙ. ඒකයි ඔබේ මුළු හිතම පිච්චෙන්නෙ. රාගය මතුවෙන විදිහේ සුභ අරමුණු ගන්න එක දුරුකරන්න.
සංඛාරේ පරතෝ පස්‌ස දුක්‌ඛතෝ මා ච අත්‌තතෝ
නිබ්‌බාපේහි මහාරාගං මා ඩය්‌හිත්‌ථෝ පුනප්‌පුනං
මේ සකස්වෙච්ච දේවල් අනුන්ගේ දෙයක් හැටියට බලන්න. දුකට අයිති දෙයක් හැටියට බලන්න. තමන්ගේ දෙයක් වශයෙන් බලන්න එපා! ඔය මහා රාග ගින්න ඉක්මනට නිවාගන්න. ආයෙ ආයෙමත් ඔය ගින්නට පිච්චෙන්නට එපා!
අසුභාය චිත්‌තං භාවේහි එකග්‌ගං සුසමාහිතං
සති කායගතා ත්‍යත්‌ථු නිබ්‌බිදාබහුලෝ භව
හොඳට සිත එකඟ කරගෙන, සමාධිමත් කරගෙන, අශුභය තුළමයි සිත පිහිටුවා ගන්න ඕන. කායානුපස්සනාව තුළම සිහිය පිහිටුවා ගන්න ඕන. සංසාරෙ ගැන හොඳටම කළකිරෙන්න ඕන.
අනිමිත්‌තඤ්‌ච භාවේහි මානානුසයමුජ්‌ජහ
තතෝ මානාභිසමයා උපසන්‌තෝ චරිස්‌සසීති
නිමිති රහිත විදර්ශනාව වඩන්න. හිත ඇතුළෙ තිබෙන මානය උදුරලා දාන්න ඕන. මානයේ ස්වභාවය අවබෝධ වුනාම උපශාන්ත කෙනෙක් හැටියට හැසිරෙන්න පුළුවනි.”
සාදු! සාදු!! සාදු!!!
