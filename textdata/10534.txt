අංගුත්තර නිකාය
ඡක්ක නිපාතෝ
6.2.4.6. පහීණ සුත්තං
6.2.4.6. ප්‍රහීණ වීම ගැන වදාළ දෙසුම
සාවත්ථිනිදානං .....
සැවැත් නුවර දී ය .....
ඡයිමේ භික්ඛවේ ධම්මා දිට්ඨිසම්පන්නස්ස පුග්ගලස්ස පහීණා. කතමේ ඡ:
මහණෙනි, මේ සය කරුණ දිට්ඨි සම්පන්න හෙවත් සෝවාන් පුද්ගලයා හට ප්‍රහීණ වූයේ වෙයි. ඒ කවර සය කරුණක් ද යත්;
සක්කායදිට්ඨි, විචිකිච්ඡා, සීලබ්බතපරාමාසෝ, අපායගමනීයෝ රාගෝ, අපායගමනීයෝ දෝසෝ, අපායගමනීයෝ මෝහෝ.
සක්කාය දිට්ඨිය ය. විචිකිච්ඡාව ය. සීලබ්බත පරාමාස ය. අපාය කරා රැගෙන යන රාගය ය. අපාය කරා රැගෙන යන ද්වේෂය ය. අපාය කරා රැගෙන යන මෝහය ය.
ඉමේ ඛෝ භික්ඛවේ ඡ ධම්මා දිට්ඨිසම්පන්නස්ස පුග්ගලස්ස පහීණාති.
මහණෙනි, මේ සය කරුණ දිට්ඨි සම්පන්න හෙවත් සෝවාන් පුද්ගලයා හට ප්‍රහීණ වූයේ වෙයි.
සාදු! සාදු!! සාදු!!!
පහීණ සූත්‍රය නිමා විය.
