ඛුද්දක නිකාය
ඉතිවුත්තක පාළි
3.2.6. සුචරිත සුත්තං
3.2.6. යහපතේ හැසිරීම ගැන වදාළ දෙසුම
65. වුත්තං හේතං භගවතා. වුත්තමරහතාති මේ සුතං -
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. තීණිමානි භික්ඛවේ සුචරිතානි. කතමානි තීණි? කායසුචරිතං, වචීසුචරිතං, මනෝසුචරිතං. ඉමානි ඛෝ භික්ඛවේ තීණි සුචරිතානී”ති.
“පින්වත් මහණෙනි, මේ යහපතේ හැසිරීම් තුනක් තියෙනවා. ඒ තුන මොනවාද? කයෙන් යහපතේ හැසිරීම. වචනයෙන් යහපතේ හැසිරීම. මනසින් යහපතේ හැසිරීම. පින්වත් මහණෙනි, මේ තමයි යහපතේ හැසිරීම් තුන.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “කායදුච්චරිතං හිත්වා වචීදුච්චරිතානි ච,
මනෝදුච්චරිතං හිත්වා යඤ්චඤ්ඤං දෝසසංහිතං
“කෙනෙක් ඉන්නවා, කාය දුෂ්චරිතය අත්හරිනවා. වචී දුෂ්චරිතය අත්හරිනවා. මනෝ දුෂ්චරිතයත් අත්හරිනවා. වෙනත් වැරදි සහිත දේවලුත් අත්හරිනවා.
3. අකත්වා’කුසලං කම්මං කත්වාන කුසලං බහුං
කායස්ස භේදා සප්පඤ්ඤෝ සග්ගං සෝ උපපජ්ජතී”ති
අකුසල් කරන්නේ නෑ. කුසල් තමයි බහුල වශයෙන් කරන්නේ. ඒ ඤාණවන්ත පුද්ගලයා කය බිඳිලා මැරුණට පස්සේ සැප ඇති සුගතියේ උපදිනවා.”
අයම්පි අත්ථෝ වුත්තෝ භගවතා. ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
