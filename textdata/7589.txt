අංගුත්තර නිකාය
තික නිපාතෝ
3.1.4.1.
[සාවත්ථිනිදානං:]
සැවැත් නුවරදී.............
සබ්‍රහ්මකානි භික්ඛවේ, තානි කුලානි, යේසං පුත්තානං මාතාපිතරෝ අජ්ඣාගාරේ පූජිතා හොන්ති. සපුබ්බාචරියකානි භික්ඛවේ, තානි කුලානි, යේසං පුත්තානං මාතාපිතරෝ අජ්ඣාගාරේ පූජිතා හොන්ති. සාහුනෙය්‍යකානි භික්ඛවේ, තානි කුලානි, යේසං පුත්තානං මාතාපිතරෝ අජ්ඣාගාරේ පූජිතා හොන්ති. ‘බ්‍රහ්මා’ති භික්ඛවේ, මාතාපිතුන්නං ඒතං අධිවචනං. ‘පුබ්බාචරියා’ති භික්ඛවේ, මාතාපිතුන්නං ඒතං අධිවචනං. ‘ආහුනෙය්‍යා’ති භික්ඛවේ, මාතාපිතුන්නං ඒතං අධිවචනං. තං කිස්ස හේතු? බහූපකාරා භික්ඛවේ, මාතාපිතරෝ පුත්තානං, ආපාදකා, පෝසකා, ඉමස්ස ලෝකස්ස දස්සේතාරෝති.
පින්වත් මහණෙනි, යම් පවුල්වල දූදරුවන්ගේ මව්පියෝ තම නිවසේදීම පිදුම් ලබනවා නම් ඒ පවුල් සිටින්නේ බ්‍රහ්මයන් සහිතවයි. පින්වත් මහණෙනි, යම් පවුල්වල දූදරුවන්ගේ මව්පියෝ තම නිවසේදීම පිදුම් ලබනවා නම් ඒ පවුල් සිටින්නේ පූර්ව ආචාර්යවරු සහිතවයි. පින්වත් මහණෙනි, යම් පවුල්වල දූදරුවන්ගේ මව්පියෝ තම නිවසේදීම පිදුම් ලබනවා නම් ඒ පවුල් සිටින්නේ දුර සිට නමුත් රැගෙන එන ආහාරපානාදියෙන් උපස්ථාන ලැබිය යුතු උතුමන් සහිතවයි. පින්වත් මහණෙනි, ‘බ්‍රහ්මයෝ’ යන නාමය මව්පියන්ට කියන නමක්. ‘පූර්ව ආචාර්යවරු’ යන මේ නාමය මව්පියන්ට කියන නමක්. ‘දුර සිට නමුත් රැගෙන එන ආහාරපානාදියෙන් උපස්ථාන ලැබිය යුතු උතුමන්’ යන මේ නාමය මව්පියන්ට කියන නමක්. එයට හේතුව කුමක්ද? පින්වත් මහණෙනි, දූදරුවන්ට මව්පියෝ තමයි බොහෝ උපකාරී වන්නේ. ඒ දෙමාපියෝ දූදරුවන්ව බිහි කරනවා. පෝෂණය කරනවා. මේ ලෝකයෙහි ජීවත් වෙන හැටි පෙන්වා දෙනවා.
බ්‍රහ්මාති මාතාපිතරෝ පුබ්බාචරියාති වුච්චරේ,
ආහුනෙය්‍යා ච පුත්තානං පජාය අනුකම්පකා
මව්පියවරු වනාහී බ්‍රහ්මයෝය. පූර්ව අචාර්යවරු කියල කියන්නේ ඔවුන්ටයි. දූදරුවන්ට අනුකම්පා දක්වන ඒ මව්පියෝ තම දූ පුතුන්ගෙන් දුර සිට නමුත් ආහාරපාන රැගෙනවිත් උපස්ථාන ලැබීමට සුදුසුයි.
තස්මා හි නේ නමස්සෙය්‍ය සක්කරෙය්‍යාථ පණ්ඩිතෝ,
අන්නේන අථ පානේන වත්ථේන සයනේන ච,
උච්ඡාදනේන නහාපනේන පාදානං ධෝවනේන ච
එනිසා නුවණැති පුද්ගලයා ඒ දෙමාපියන්ව නමදිනවා. ආහාරපාන ආදියෙන් ඇඳුම් පැළඳුම්වලින් ඇදපුටු ආදියෙන් උපස්ථාන කරන අතරේ ඇඟපත පිරිමැද පිරිසිදු කිරීම්, නැහැවීම්, පා දෝවනය කිරීම් ආදියත් කරනවා.
තාය නං පාරිචරියාය, මාතාපිතූසු පණ්ඩිතා
ඉධචේව නං පසංසන්ති, පෙච්ච සග්ගේ ච මෝදතීති
මව්පියන් උදෙසා එවැනි ඇප උපස්ථානවල යෙදෙන දරුවා පිළිබඳව නුවණැත්තෝ මෙලොවදීම ප්‍රශංසා කරනවා. ඒ දරුවන් මරණින් පසු පරලොවදී සුගතියෙහි ඉපිද සතුටු වෙනවා.
සාදු! සාදු!! සාදු!!!
