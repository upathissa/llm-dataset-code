අංගුත්තර නිකාය
දසක නිපාතෝ
10.1.2.10. දුතිය අරියවාස සුත්තං
10.1.2.10. ආර්යයන් වසන තැන් ගැන වදාළ දෙවෙනි දෙසුම
ඒකං සමයං භගවා කුරූසු විහරති කම්මාස්සදම්මං නාම කුරූනං නිගමෝ, තත්‍ර ඛෝ භගවා භික්ඛු ආමන්තේසි ....(පෙ).... භගවා ඒතදවෝච: දස ඉමේ භික්ඛවේ අරියවාසා යදරියා ආවසිංසු වා ආවසන්ති වා ආවසිස්සන්ති වා, කතමේ දස:
එක් සමයක භාග්‍යවතුන් වහන්සේ කුරු රට කම්මාස්සදම්ම නම් කුරු රට වැසියන්ගේ නියම්ගමෙහි වැඩවසන සේක. එකල්හී භාග්‍යවතුන් වහන්සේ භික්ෂූන් ඇමතූ සේක. ….(පෙ)…. එවිට භාග්‍යවතුන් වහන්සේ මෙය වදාළ සේක.
“මහණෙනි, යම් තැනක ආර්යයෝ වාසය කළාහු වෙත් ද, වර්තමානයෙහි වසත් ද, අනාගතයෙහි වාසය කරන්නාහු වෙත් ද, ඒ මේ ආර්යයන් වසන තැන් දසයකි. කවර දසයක් ද යත්;
ඉධ භික්ඛවේ භික්ඛු පඤ්චංගවිප්පහීනෝ හෝති ඡළංග සමන්නාගතෝ ඒකාරක්ඛෝ චතුරාපස්සේනෝ, පනුණ්ණපච්චේකසච්චෝ සමවයසට්ඨේසනෝ අනාවිලසංකප්පෝ පස්සද්ධකායසංඛාරෝ සුවිමුත්තචිත්තෝ සුවිමුත්තපඤ්ඤෝ.
මහණෙනි, මෙහිලා භික්ෂුව ප්‍රහීණ කරන ලද පස් කරුණකින් යුක්ත වූයේ වෙයි. සය කරුණකින් යුක්ත වූයේ වෙයි. එක් ආරක්ෂාවකින් යුක්ත වූයේ වෙයි. අපස්සේනයන් සතරකින් යුක්ත වූයේ වෙයි. දුරු කළ ප්‍රත්‍යෙක සත්‍යයෙන් යුක්ත වෙයි. ඒසනා සංසිඳවන ලද්දේ වෙයි. නොකැළඹුණු සංකල්ප ඇත්තේ වෙයි. සංසිඳුණු කාය සංස්කාර ඇත්තේ වෙයි. මැනැවින් නිදහස් වූ සිතක් ඇත්තේ වෙයි. මැනැවින් නිදහස් වූ ප්‍රඥාවකින් යුක්ත වූයේ වේ.
1. කථඤ්ච භික්ඛවේ භික්ඛු පඤ්චංගවිප්පහීනෝ හෝති: ඉධ භික්ඛවේ භික්ඛුනෝ කාමච්ඡන්දෝ පහීනෝ හෝති, බ්‍යාපාදෝ පහීනෝ හෝති, ථීනමිද්ධං පහීනං හෝති, උද්ධච්චකුක්කුච්චං පහීනං හෝති, විචිකිච්ඡා පහීනා හෝති. ඒවං ඛෝ භික්ඛවේ භික්ඛු පඤ්චංගවිප්පහීනෝ හෝති.
1. මහණෙනි, භික්ෂුව ප්‍රහාණය කරන ලද පස් කරුණකින් යුක්ත වන්නේ කෙසේ ද? මහණෙනි, භික්ෂුවගේ පංච කාමයන් කෙරෙහි ඇති ආශාව ප්‍රහාණය වූයේ වෙයි. ද්වේෂය ප්‍රහාණය වූයේ වෙයි. නිදිමත හා අලස බව ප්‍රහාණය වූයේ වෙයි. සිතෙහි විසිරීමත්, පසුතැවීමත් ප්‍රහාණය වූයේ වෙයි. සැකයත් ප්‍රහාණය වූයේ වෙයි. මහණෙනි, මේ අයුරින් භික්ෂුව ප්‍රහාණය කරන ලද පස් කරුණකින් යුක්ත වූයේ වෙයි.
2. කථඤ්ච භික්ඛවේ භික්ඛු ඡළංගසමන්නාගතෝ හෝති: ඉධ භික්ඛවේ භික්ඛු චක්ඛුනා රූපං දිස්වා නේව සුමනෝ හෝති, න දුම්මනෝ. උපෙක්ඛකෝ විහරති සතෝ සම්පජානෝ. සෝතේන සද්දං සුත්වා ....(පෙ).... ඝානේන ගන්ධං ඝායිත්වා ....(පෙ).... ජිව්හාය රසං සායිත්වා ....(පෙ).... කායේන ඵොට්ඨබ්බං ඵුසිත්වා ....(පෙ).... මනසා ධම්මං විඤ්ඤාය නේව සුමනෝ හෝති, න දුම්මනෝ උපෙක්ඛකෝ විහරති සතෝ සම්පජානෝ. ඒවං ඛෝ භික්ඛවේ භික්ඛු ඡළංගසමන්නාගතෝ හෝති.
2. මහණෙනි, භික්ෂුව අංග සයකින් යුක්ත වන්නේ කෙසේ ද? මහණෙනි, මෙහිලා භික්ෂුව ඇසින් රූපයක් දැක සතුටු නොවන්නේ ද වෙයි. ගැටුණේ ද නොවෙයි. මනා සිහි නුවණින් යුක්ත ව උපේක්ෂාවෙන් වාසය කරයි. කනෙන් ශබ්දයක් අසා ….(පෙ)…. නාසයෙන් ගඳ සුවඳ ආඝ්‍රාණය කොට ….(පෙ)…. දිවෙන් රස විඳ ….(පෙ)…. කයෙන් පහස විඳ ….(පෙ)…. මනසින් අරමුණු දැන සතුටු නොවන්නේ ද වෙයි. ගැටුණේ ද නොවෙයි. මනා සිහි නුවණින් යුක්ත ව උපේක්ෂාවෙන් වාසය කරයි. මහණෙනි, මේ අයුරින් භික්ෂුව අංග සයකින් යුක්ත වූයේ වෙයි.
3. කථඤ්ච භික්ඛවේ භික්ඛු ඒකාරක්ඛෝ හෝති: ඉධ භික්ඛවේ භික්ඛු සතාරක්ඛේන චේතසා සමන්නාගතෝ හෝති. ඒවං ඛෝ භික්ඛවේ භික්ඛු ඒකාරක්ඛෝ හෝති. 
3. මහණෙනි, භික්ෂුව එක ආරක්ෂකයෙක් සහිත ව සිටින්නේ කෙසේ ද? මහණෙනි, මෙහිලා භික්ෂුව සිහිය නම් වූ ආරක්ෂකයා සහිත වූ සිතින් යුක්ත වෙයි. මහණෙනි, මේ අයුරින් භික්ෂුව එක ආරක්ෂකයෙක් සහිත ව සිටින්නේ වේ.
4. කථඤ්ච භික්ඛවේ භික්ඛු චතුරාපස්සේනෝ හෝති: ඉධ භික්ඛවේ භික්ඛු සංඛායේකං පටිසේවති. සංඛායේකං අධිවාසේති, සංඛායේකං පරිවජ්ජේති. සංඛායේකං විනෝදේති. ඒවං ඛෝ භික්ඛවේ භික්ඛු චතුරාපස්සේනෝ හෝති.
4. මහණෙනි, භික්ෂුව අපස්සේන නම් වූ හේත්තු වන පුවරු සතරක් ඇති ව වසන්නේ කෙසේද? මහණෙනි, මෙහිලා භික්ෂුව නුවණින් සලකමින් එක් දෙයක් සේවනය කරයි. නුවණින් සලකමින් එක් දෙයක් ඉවසයි. නුවණින් සලකමින් එක දෙයක් වළකයි. නුවණින් සලකමින් එක් දෙයක් දුරු කරයි. මහණෙනි, මේ අයුරින් භික්ෂුව අපස්සේන සතරකින් යුක්ත වූයේ වෙයි.
5. කථඤ්ච භික්ඛවේ භික්ඛු පනුණ්ණපච්චේකසච්චෝ හෝති: ඉධ භික්ඛවේ භික්ඛුනෝ යානි තානි පුථුසමණබ්‍රාහ්මණානං පුථුපච්චේකසච්චානි සෙය්‍යථීදං: සස්සතෝ ලෝකෝති වා අසස්සතෝ ලෝකෝති වා අන්තවා ලෝකෝති වා අනන්තවා ලෝකෝති වා තං ජීවං තං සරීරන්ති වා අඤ්ඤං ජීවං අඤ්ඤං සරීරන්ති වා හෝති තථාගතෝ පරම්මරණාති වා න හෝති තථාගතෝ පරම්මරණාති වා හෝති ච න හෝති ච තථාගතෝ පරම්මරණාති වා නේව හෝති න න හෝති තථාගතෝ පරම්මරණාති වා, සබ්බානි තානි නුණ්ණානි හොන්ති පනුණ්ණානි, චත්තානි වන්තානි මුත්තානි පහීනානි පටිනිස්සට්ඨානි, ඒවං ඛෝ භික්ඛවේ භික්ඛු පනුණ්ණ පච්චේකසච්චෝ හෝති.
5. මහණෙනි, භික්ෂුව ‘මෙය ම සත්‍යය’ යැයි වෙන් වෙන් ව පවසන දෑ දුරු කරන්නේ කෙසේ ද? මහණෙනි, මෙහිලා භික්ෂුව ඉදිරියේ යම් ඒ බොහෝ ශ්‍රමණ බ්‍රාහ්මණවරු වෙන් වෙන් ව සත්‍යය යැයි පවසන නොයෙක් දේ ඇත්තාහ. එනම් ‘ලෝකය සදාකාලික’ ය කියා වේවා, ‘ලෝකය සදාකාලික නැත’ කියා වේවා, ‘ලෝකය කෙළවර සහිතයි’ කියා වේවා, ‘ලෝකය කෙළවර රහිතයි’ කියා වේවා, ‘එය ම ජීවය යි, එය ම ශරීරය යි’ කියා වේවා, ‘ජීවය අනිකකි, ශරීරය අනිකකි’ කියා වේවා, ‘තථාගත තෙමේ මරණින් මතු ඇත්තේ ය’ කියා වේවා, ‘තථාගත තෙමේ මරණින් මතු නැත්තේ ය’ කියා වේවා, ‘තථාගත තෙමේ මරණින් මතු ඇත්තේ ය, නැත්තේ ය’ කියා වේවා, ‘තථාගත තෙමේ මරණින් මතු ඇත්තේ ත් නැත, නැත්තේ ත් නැත’ කියා වේවා වෙන් වෙන් ව සත්‍යය යැයි පවසන දෑ ඇද්ද, ඒ සියල්ල බැහැර කරන ලද්දේ ය. මැනැවින් බැහැර කරන ලද්දේ ය. අත්හරින ලද්දේ ය. වමාරන ලද්දේ ය. නිදහස් වෙන ලද්දේ ය. ප්‍රහීණ කරන ලද්දේ ය. මැනැවින් අත්හරින ලද්දේ ය. මහණෙනි, මේ අයුරින් භික්ෂුව මැනැවින් දුරු කරන ලද වෙන් වෙන් ව පවසන ලද සත්‍යයන් ඇත්තේ වෙයි.
6. කථඤ්ච භික්ඛවේ භික්ඛු සමවයසට්ඨේසනෝ හෝති: ඉධ භික්ඛවේ භික්ඛුනෝ කාමේසනා පහීනා හෝති, භවේසනා පහීනා හෝති, බ්‍රහ්මචරියේසනා පටිප්පස්සද්ධා. ඒවං ඛෝ භික්ඛවේ භික්ඛු සමවයසට්ඨේසනෝ හෝති.
6. මහණෙනි, භික්ෂුව ඒසනා හෙවත් නිසරු සෙවීම් දුරු කොට සිටින්නේ කෙසේ ද? මහණෙනි, මෙහිලා භික්ෂුව තුළ පංච කාමයන් සෙවීම ප්‍රහාණය වූයේ වෙයි. භවයන් සෙවීම ප්‍රහාණය වූයේ වෙයි. බුදු සසුනෙන් බැහැර මතවාදයන්හි ප්‍රතිපදාවන් සෙවීම සංසිඳුණේ වෙයි. මහණෙනි, මේ අයුරින් භික්ෂුව නිසරු සෙවීම් දුරුකොට සිටින්නේ වෙයි.
7. කථඤ්ච භික්ඛවේ භික්ඛු අනාවිලසංකප්පෝ හෝති: ඉධ භික්ඛවේ භික්ඛුනෝ කාමසංකප්පෝ පහීනෝ හෝති, බ්‍යාපාදසංකප්පෝ පහීනෝ හෝති, විහිංසාසංකප්පෝ පහීනෝ හෝති, ඒවං ඛෝ භික්ඛවේ භික්ඛු අනාවිලසංකප්පෝ හෝති.
7. මහණෙනි, භික්ෂුව නොකැළඹී ගිය සංකල්ප ඇතිව සිටින්නේ කෙසේ ද? මහණෙනි, මෙහිලා භික්ෂුව තුළ පංච කාමයන් පිළිබඳව සංකල්ප ප්‍රහාණය වූයේ වෙයි. ද්වේෂ සහගත සංකල්ප ප්‍රහාණය වූයේ වෙයි. හිංසාකාරී සංකල්ප ප්‍රහාණය වූයේ වෙයි. මහණෙනි, මේ අයුරින් භික්ෂුව නොකැළඹී ගිය සංකල්ප ඇත්තේ වෙයි.
8. කථඤ්ච භික්ඛවේ භික්ඛු පස්සද්ධකායසංඛාරෝ හෝති: ඉධ භික්ඛවේ භික්ඛු සුඛස්ස ච පහානා දුක්ඛස්ස ච පහානා පුබ්බේව සෝමනස්සදෝමනස්සානං අත්ථංගමා අදුක්ඛමසුඛං උපෙක්ඛාසතිපාරිසුද්ධිං චතුත්ථඣානං උපසම්පජ්ජ විහරති. ඒවං ඛෝ භික්ඛවේ භික්ඛු පස්සද්ධකායසංඛාරෝ හෝති.
8. මහණෙනි, භික්ෂුව සංසිඳී ගිය කාය සංස්කාර ඇතිව සිටින්නේ කෙසේ ද? මහණෙනි, මෙහිලා භික්ෂුව සැපය ද ප්‍රහාණය වීමෙන්, දුක ද ප්‍රහාණය වීමෙන් කලින් ම සොම්නස් දොම්නස් දෙක අත්හැරීමෙන් දුක් සැප රහිත වූ පාරිශුද්ධ සිහියෙන් යුතු උපේක්ෂාව ඇති සතර වෙනි ධ්‍යානයට පැමිණ වාසය කරයි. මහණෙනි, මේ අයුරින් භික්ෂුව සංසිඳී ගිය ආශ්වාස ප්‍රශ්වාස නම් වූ කාය සංස්කාර ඇත්තේ වෙයි.
9. කථඤ්ච භික්ඛවේ භික්ඛු සුවිමුත්තචිත්තෝ හෝති: ඉධ භික්ඛවේ භික්ඛුනෝ රාගා චිත්තං විමුත්තං හෝති, දෝසා චිත්තං විමුත්තං හෝති, මෝහා චිත්තං විමුත්තං හෝති, ඒවං ඛෝ භික්ඛවේ භික්ඛු සුවිමුත්තචිත්තෝ හෝති.
9. මහණෙනි, භික්ෂුව මැනැවින් නිදහස් වූ සිතක් ඇති ව සිටින්නේ කෙසේ ද? මහණෙනි, මෙහිලා භික්ෂුවගේ සිත රාගයෙන් නිදහස් වූයේ වෙයි. ද්වේෂයෙන් නිදහස් වූ සිතක් ඇත්තේ වෙයි. මෝහයෙන් නිදහස් වූ සිතක් ඇත්තේ වෙයි. මහණෙනි, මේ අයුරින් භික්ෂුව නිදහස් වූ සිතක් ඇත්තේ වෙයි.
10. කථඤ්ච භික්ඛවේ භික්ඛු සුවිමුත්තපඤ්ඤෝ හෝති: ඉධ භික්ඛවේ භික්ඛු රාගෝ මේ පහීනෝ, උච්ඡින්නමූලෝ තාලාවත්ථුකතෝ අනභාවකතෝ. ආයතිං අනුප්පාදධම්මෝති පජානාති. දෝසෝ මේ ....(පෙ).... මෝහෝ මේ පහීනෝ උච්ඡින්නමූලෝ තාලාවත්ථුකතෝ අනභාවකතෝ ආයතිං අනුප්පාදධම්මෝති පජානාති. ඒවං ඛෝ භික්ඛවේ භික්ඛු සුවිමුත්තපඤ්ඤෝ හෝති.
10. මහණෙනි, භික්ෂුව මැනැවින් නිදහස් වූ ප්‍රඥාවකින් යුක්ත වන්නේ කෙසේ ද? මහණෙනි, මෙහිලා භික්ෂුව ‘මා තුළ රාගය ප්‍රහාණය වී ඇත. මුලින් ම සිඳී ගොස් ඇත. මුදුන් කරටිය සිඳුණු තල් ගසක් මෙන් වී ඇත. අභාවයට පත් වී ඇත. යළි කිසිදා නූපදිනා ස්වභාවයට පත් වී ඇතැ’යි දන්නේ වෙයි. ‘මා තුළ ද්වේෂය ප්‍රහාණය වී ඇත. ….(පෙ)…. මා තුළ මෝහය ප්‍රහාණය වී ඇත. මුලින් ම සිඳී ගොස් ඇත. මුදුන් කරටිය සිඳුණු තල් ගසක් මෙන් වී ඇත. අභාවයට පත් වී ඇත. යළි කිසිදා නූපදිනා ස්වභාවයට පත් වී ඇතැ’යි දන්නේ වෙයි. මහණෙනි, මේ අයුරින් භික්ෂුව මැනැවින් නිදහස් වූ ප්‍රඥාවෙන් යුක්ත වූයේ වෙයි.
යේ හි කේචි භික්ඛවේ අතීතමද්ධානං අරියා අරියවාසේ ආවසිංසු, සබ්බේ තේ ඉමේව දස අරියවාසේ ආවසිංසු. යේ හි කේචි භික්ඛවේ අනාගතමද්ධානං අරියා අරියවාසේ ආවසිස්සන්ති, සබ්බේ තේ ඉමේව දසඅරියවාසේ ආවසිස්සන්ති. යේ හි කේචි භික්ඛවේ ඒතරහි අරියා අරියවාසේ ආවසන්ති සබ්බේ තේ ඉමේව දසඅරියවාසේ ආවසන්ති. ඉමේ ඛෝ භික්ඛවේ දසඅරියවාසා යේ අරියා ආවසිංසු වා ආවසන්ති වා ආවසිස්සන්ති වාති.
මහණෙනි, අතීත කාලයෙහි යම් ආර්ය වාසස්ථානයක ආර්යයෝ වාසය කළාහු වෙත් ද ඒ සියල්ලෝ ම මෙම ආර්ය වාසස්ථාන දසයෙහි ම වාසය කළාහු ය. මහණෙනි, අනාගත කාලයෙහි යම් ආර්ය වාසස්ථානයක ආර්යයෝ වාසය කරන්නාහු වෙත් ද ඒ සියල්ලෝ ම මෙම ආර්ය වාසස්ථාන දසයෙහි ම වාසය කරන්නාහු ය. වර්තමාන කාලයෙහි යම් ආර්ය වාසස්ථානයක ආර්යයෝ වාසය කරත් ද ඒ සියල්ලෝ ම මෙම ආර්ය වාසස්ථාන දසයෙහි ම වාසය කරති.
මහණෙනි, යම් තැනක ආර්යයෝ වාසය කළාහු වෙත් ද, වර්තමානයෙහි වසත් ද, අනාගතයෙහි වාසය කරන්නාහු වෙත් ද, ඒ මේ ආර්යයන් වසන තැන් දසයයි.
සාදු! සාදු!! සාදු!!!
දුතිය අරියවාස සූත්‍රය නිමා විය.
නාථවග්ගෝ දුතියෝ.
දෙවෙනි නාථ වර්ගය අවසන් විය.
තස්සුද්දානං:
එහි පිළිවෙල උද්දානයයි :
සේනාසනඤ්ච අංගානි සංයෝජන
ඛිලේන ච අප්පමාදෝ ආහුනෙය්‍යා ද්වේනාථා ද්වේඅරියවාසා චා’ති
සේනාසන සූත්‍රය, අංග සූත්‍රය, සංයෝජන සූත්‍රය, ඛිල සූත්‍රය, අප්පමාද සූත්‍රය, ආහුනෙය්ය සූත්‍රය, නාථ සූත්‍ර දෙක සහ අරියවාස සූත්‍ර දෙක වශයෙන් මෙහි සූත්‍ර දසයකි.
