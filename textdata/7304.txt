අංගුත්තර නිකාය
දුක නිපාතෝ
2.1.1.6. සංයෝජනීයසුත්තං
2.1.1.6. සසර බන්ධනය ඇති කරවන දෙය ගැන වදාළ දෙසුම
6. ද්වේමේ භික්ඛවේ ධම්මා. කතමේ ද්වේ: යා ච සංයෝජනියේසු ධම්මේසු අස්සාදානුපස්සිතා, යා ච සංයෝජනියේසු ධම්මේසු නිබ්බිදානුපස්සිතා.
6. පින්වත් මහණෙනි, මේ කාරණා දෙකක් තියෙනවා. කවර කරුණු දෙකක් ද? සසර බන්ධනය ඇති කරවන දේ ගැන ආශ්වාදයට අනුව බැලීමත්, සසර බන්ධන ඇති කරවන දේ ගැන අවබෝධයෙන්ම කලකිරීමෙන් යුතුව බැලීමත්ය.
සංයෝජනියේසු භික්ඛවේ ධම්මේසු අස්සාදානුපස්සී විහරන්තෝ රාගං න පජහති, දෝසං න පජහති, මෝහං න පජහති. රාගං අප්පහාය දෝසං අප්පහාය මෝහං අප්පහාය න පරිමුච්චති ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි. න පරිමුච්චති දුක්ඛස්මාති වදාමි.
පින්වත් මහණෙනි, සසර බන්ධන ඇති කරවන දේ ගැන ආශ්වාදයට අනුව දකිමින් ජීවත් වෙන විට රාගය අත්හරින්නේ නෑ. ද්වේෂය අත්හරින්නේ නෑ. මෝහය අත්හරින්නේ නෑ. රාගය අත් හරින්නේ නැතුව, ද්වේෂය අත්හරින්නේ නැතුව, මෝහය අත්හරින්නේ නැතුව ඉපදීමෙන්, දිරීමෙන්, මරණයෙන්, ශෝකයෙන්, සන්තාපයෙන්, දුකෙන්, දොම්නසින්, සුසුම් හෙලීම්වලින්, නිදහස් වීමක් නම් නැහැ. ‘දුකින් නිදහස් වීමක් නෑ’ කියලයි මා කියන්නේ.
සංයෝජනියේසු භික්ඛවේ ධම්මේසු නිබ්බිදානුපස්සී විහරන්තෝ රාගං පජහති, දෝසං පජහති, මෝහං පජහති. රාගං පහාය දෝසං පහාය මෝහං පහාය පරිමුච්චති ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි. පරිමුච්චති දුක්ඛස්මාති වදාමි. ඉමේ ඛෝ භික්ඛවේ ද්වේ ධම්මාති.
පින්වත් මහණෙනි, සසර බන්ධන ඇති කරවන දේ ගැන අවබෝධයකින් යුතුව කළකිරීමෙන් දකිමින් ජීවත් වෙන විට රාගය අත්හරිනවා. ද්වේෂය අත් හරිනවා. මෝහය අත් හරිනවා. රාගය අත්හැරලා, ද්වේෂය අත්හැරලා, මෝහය අත්හැරලා තමයි ඉපදීමෙන්, දිරීමෙන්, මරණයෙන්, ශෝකයෙන්, සන්තාපයෙන්, දුකෙන්, දොම්නසින්, සුසුම් හෙළීම්වලින් නිදහස් වීමක් තියෙන්නේ. ‘දුකෙන් නිදහස් වෙනවා’ කියලයි මා කියන්නේ. පින්වත් මහණෙනි, මේ තමයි ඒ කාරණා දෙක.
සාදු ! සාදු !! සාදු !!!
