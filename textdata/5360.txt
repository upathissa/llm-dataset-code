සංයුත්ත නිකාය
සළායතන වග්ගෝ
4.1.3. ධම්මවාදී සුත්තං
4.1.3. ධර්මවාදීන් ගැන වදාළ දෙසුම
කෝ නු ඛෝ ආවුසෝ සාරිපුත්ත ලෝකේ ධම්මවාදිනෝ, කේ ලෝකේ සුප්පටිපන්නා, කේ ලෝකේ සුගතාති. යේ ඛෝ ආවුසෝ රාගස්ස පහානාය ධම්මං දේසෙන්ති, දෝසස්ස පහානාය ධම්මං දේසෙන්ති, මෝහස්ස පහානාය ධම්මං දේසෙන්ති, තේ ලෝකේ ධම්මවාදිනෝ. යේ ඛෝ ආවුසෝ රාගස්ස පහානාය පටිපන්නා, දෝසස්ස පහානාය පටිපන්නා, මෝහස්ස පහානාය පටිපන්නා, තේ ලෝකේ සුප්පටිපන්නා. යේසං ඛෝ ආවුසෝ රාගෝ පහීනෝ උච්ඡින්නමූලෝ තාලාවත්ථුකතෝ අනභාවකතෝ ආයතිං අනුප්පාදධම්මෝ, දෝසෝ පහීනෝ උච්ඡින්නමූලෝ තාලාවත්ථුකතෝ අනභාවකතෝ ආයතිං අනුප්පාදධම්මෝ, මෝහෝ පහීනෝ උච්ඡින්නමූලෝ තාලාවත්ථුකතෝ අනභාවකතෝ ආයතිං අනුප්පාදධම්මෝ තේ ලෝකේ සුගතාති.
“ප්‍රිය ආයුෂ්මත් සාරිපුත්තයෙනි, ලෝකයෙහි ධර්මවාදී අය කවුද? ලෝකයෙහි සුපටිපන්න අය කවුද? ලෝකයෙහි සුගත යන අය කවුද?” “ආයුෂ්මත, යම් කෙනෙක් රාගය ප්‍රහාණය වීම පිණිස ධර්මය දේශනා කරනවා නම්, ද්වේෂය ප්‍රහාණය වීම පිණිස ධර්මය දේශනා කරනවා නම්, මෝහය ප්‍රහාණය වීම පිණිස ධර්මය දේශනා කරනවා නම්, ඔවුන් තමයි ලෝකයෙහි ධර්මවාදීන් වන්නේ. ආයුෂ්මත, යම් කෙනෙක් රාගය ප්‍රහාණය වීම පිණිස ප්‍රතිපදාවෙහි හැසිරෙනවා නම්, ද්වේෂය ප්‍රහාණය වීම පිණිස ප්‍රතිපදාවෙහි හැසිරෙනවා නම්, මෝහය ප්‍රහාණය වීම පිණිස ප්‍රතිපදාවෙහි හැසිරෙනවා නම්, ඔවුන් තමයි සුපටිපන්න වන්නේ. ආයුෂ්මත, යම් කෙනෙකුගේ රාගය ප්‍රහාණය වුණා නම්, මුලින් ම ඉදිරිලා ගියා නම්, මුදුන් කරටිය සිඳුණු තල් ගසක් මෙන් වුණා නම්, අභාවයට පත් වුණා නම්, යළි කිසිදා නොහටගන්නා ස්වභාවයෙන් යුක්ත වුණා නම්, ද්වේෂය ප්‍රහාණය වුණා නම්, මුලින්ම ඉදිරිලා ගියා නම්, මුදුන් කරටිය සිඳුණු තල් ගසක් මෙන් වුණා නම්, අභාවයට පත් වුණා නම්, යළි කිසිදා නොහටගන්නා ස්වභාවයෙන් යුක්ත වුණා නම්, මෝහය ප්‍රහාණය වුණා නම්, මුලින් ම ඉදිරිලා ගියා නම්, මුදුන් කරටිය සිඳුණු තල් ගසක් මෙන් වුණා නම්, අභාවයට පත් වුණා නම්, යළි කිසිදා නොහටගන්නා ස්වභාවයෙන් යුක්ත වුණා නම්, ඔවුන් තමයි ලෝකයෙහි සුගත වන්නේ.”
අත්ථි පනාවුසෝ මග්ගෝ අත්ථි පටිපදා ඒතස්ස රාගස්ස දෝසස්ස මෝහස්ස පහානායාති. අත්ථි ඛෝ ආවුසෝ මග්ගෝ අත්ථි පටිපදා ඒතස්ස රාගස්ස දෝසස්ස මෝහස්ස පහානායාති. කතමෝ පනාවුසෝ මග්ගෝ කතමා පටිපදා ඒතස්ස රාගස්ස දෝසස්ස මෝහස්ස පහානායාති. අයමේව ඛෝ ආවුසෝ අරියෝ අට්ඨංගිකෝ මග්ගෝ ඒතස්ස රාගස්ස දෝසස්ස මෝහස්ස පහානාය. සෙය්‍යථිදං: සම්මාදිට්ඨි ....(පෙ).... සම්මාසමාධි. අයං ඛෝ ආවුසෝ මග්ගෝ අයං පටිපදා ඒතස්ස රාගස්ස දෝසස්ස මෝහස්ස පහානායාති. භද්දකෝ ආවුසෝ මග්ගෝ භද්දිකා පටිපදා ඒතස්ස රාගස්ස දෝසස්ස මෝහස්ස පහානාය. අලඤ්ච පනාවුසෝ සාරිපුත්ත, අප්පමාදායාති.
“ප්‍රිය ආයුෂ්මතුනි, මේ රාගයේත්, ද්වේෂයේත්, මෝහයේත් ප්‍රහාණය පිණිස වැඩපිළිවෙළක් තියෙනවාද? මාර්ගයක් තියෙනවාද?” “ආයුෂ්මත, මේ රාගයේත්, ද්වේෂයේත්, මෝහයේත් ප්‍රහාණය පිණිස වැඩපිළිවෙළක් තියෙනවා. මාර්ගයකුත් තියෙනවා.” “ප්‍රිය ආයුෂ්මතුනි, මේ රාගයේත්, ද්වේෂයේත්, මෝහයේත් ප්‍රහාණය පිණිස තියෙන වැඩපිළිවෙළ කුමක්ද? මාර්ගය කුමක්ද?” “ආයුෂ්මත, මේ රාගයේත්, ද්වේෂයේත්, මෝහයේත් ප්‍රහාණය පිණිස තියෙන්නේ ඒ මේ ආර්ය ආෂ්ටාංගික මාර්ගය ම යි. ඒ කියන්නේ; සම්මා දිට්ඨි ….(පෙ)…. සම්මා සමාධි යන මෙයයි. ආයුෂ්මත, මේ රාග, ද්වේෂ, මෝහ ප්‍රහාණය පිණිස පවතින මාර්ගය ඕක තමයි. වැඩපිළිවෙලත් ඕක තමයි.” “ප්‍රිය ආයුෂ්මතුනි, මේ රාග, ද්වේෂ, මෝහ ප්‍රහාණය පිණිස පවතින්නා වූ මාර්ගය නම් ඉතා සුන්දරයි. ප්‍රතිපදාව නම් ඉතා සුන්දරයි. ප්‍රිය ආයුෂ්මත් සාරිපුත්තයෙනි, මේ ගැන අප්‍රමාදී වීම ම යි වටින්නේ.”
සාදු ! සාදු !! සාදු !!!
ධම්මවාදී සූත්‍රය නිමා විය.
