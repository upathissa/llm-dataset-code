ඛුද්දක නිකාය
උදාන පාළි
4.4. ජුණ්හ සුත්තං
4.4. හඳ වැඩෙන කාලයේ රැයක් අරභයා වදාළ උදානය
ඒවං මේ සුතං - ඒකං සමයං භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ආයස්මා ච සාරිපුත්තෝ ආයස්මා ච මහාමොග්ගල්ලානෝ කපෝතකන්දරායං විහරන්ති. තේන ඛෝ පන සමයේන ආයස්මා සාරිපුත්තෝ ජුණ්හාය රත්තියා නවෝරෝපිතේහි කේසේහි අබ්භෝකාසේ නිසින්නෝ හෝති, අඤ්ඤතරං සමාධිං සමාපජ්ජිත්වා.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ රජගහ නුවර ලෙහෙනුන්ගේ අභයභූමිය වූ වේළුවනාරාමයේ.ඒ දිනවල ආයුෂ්මත් සාරිපුත්තයන් වහන්සේත්, ආයුෂ්මත් මොග්ගල්ලානයන් වහන්සේත් කපෝතකන්දරයේ වාසය කළේ. එදා සඳ වැඩීගෙන එන කාලෙ රාත්‍රී දවසක්. ආයුෂ්මත් සැරියුත් තෙරුන් කෙස් රැවුල් බාලා, එළිමහනේ වැඩසිටියා. ඒ මොහොතේ එක්තරා සමාධියකට සමවැදිලා භාවනාවෙනුයි සිටියේ.
තේන ඛෝ පන සමයේන ද්වේ යක්ඛා සහායකා උත්තරාය දිසාය දක්ඛිණං දිසං ගච්ඡන්ති, කේනචිදේව කරණීයේන. අද්දසංසු ඛෝ තේ යක්ඛා ආයස්මන්තං සාරිපුත්තං ජුණ්හාය රත්තියා නවෝරෝපිතේහි කේසේහි අබ්භෝකාසේ නිසින්නං. දිස්වාන ඒකෝ යක්ඛෝ දුතියං යක්ඛං ඒතදවෝච - “පටිභාති මං සම්ම, ඉමස්ස සමණස්ස සීසේ පහාරං දාතු”න්ති. ඒවං වුත්තේ සෝ යක්ඛෝ තං යක්ඛං ඒතදවෝච - “අලං සම්ම, මා සමණං ආසාදේසි. උළාරෝ සෝ සම්ම, සමණෝ මහිද්ධිකෝ මහානුභාවෝ”ති.
ඒ වෙලාවේ යහළු යක්කු දෙන්නෙක් යම්කිසි කටයුත්තකට උතුරු දිශාවේ ඉඳන් දකුණු දිශාවට යනවා. ඉතින් ඒ දෙන්නට සඳ වැඩීගෙන එන රාත්‍රියේ හොඳට කෙස් රැවුල් බාලා, එළිමහනේ වාඩිවෙලා (සමාධියෙන්) ඉන්න ආයුෂ්මත් සාරිපුත්තයන් වහන්සේව දැකගන්න ලැබුනා. දැකලා එක යකෙක් දෙවෙනි යකාට මෙහෙම කිව්වා.“යාළුවේ, මේ ශ්‍රමණයාගේ හිසට පහරක් දෙන්නමයි හිතෙන්නෙ.”එහෙම කිව්වාම අනිත් යකා ඒ යකාට මෙහෙම කිව්වා.“වැඩක් නෑ යාළුවා. ඔය ශ්‍රමණයාට පහර දෙන්න එපා. ඔය ශ්‍රමණයා මහා ඉර්ධිමත්. මහානුභාව සම්පන්නයි. උදාර කෙනෙක්.”
දුතියම්පි ඛෝ සෝ යක්ඛෝ තං යක්ඛං ඒතදවෝච - “පටිභාති මං සම්ම, ඉමස්ස සමණස්ස සීසේ පහාරං දාතු”න්ති. දුතියම්පි ඛෝ සෝ යක්ඛෝ තං යක්ඛං ඒතදවෝච - “අලං සම්ම, මා සමණං ආසාදේසි. උළාරෝ සෝ සම්ම, සමණෝ මහිද්ධිකෝ මහානුභාවෝ”ති. තතියම්පි ඛෝ සෝ යක්ඛෝ තං යක්ඛං ඒතදවෝච - “පටිභාති මං සම්ම, ඉමස්ස සමණස්ස සීසේ පහාරං දාතු”න්ති. තතියම්පි ඛෝ සෝ යක්ඛෝ තං යක්ඛං ඒතදවෝච - “අලං සම්ම, මා සමණං ආසාදේසි. උළාරෝ සෝ සම්ම, සමණෝ මහිද්ධිකෝ මහානුභාවෝ”ති.
දෙවෙනි වතාවෙත් අර යකා අනිත් යකාට මෙහෙම කිව්වා.“යාළුවේ, මේ ශ්‍රමණයාගේ හිසට පහරක් දෙන්නමයි හිතෙන්නෙ.”දෙවෙනි වතාවෙත් අනිත් යකා ඒ යකාට මෙහෙම කිව්වා.“වැඩක් නෑ යාළුවා. ඔය ශ්‍රමණයාට පහර දෙන්න එපා. ඔය ශ්‍රමණයා මහා ඉර්ධිමත්. මහානුභාව සම්පන්නයි. උදාර කෙනෙක්.”තුන්වෙනි වතාවෙත් අර යකා අනිත් යකාට මෙහෙම කිව්වා.“යාළුවේ, මේ ශ්‍රමණයාගේ හිසට පහරක් දෙන්නමයි හිතෙන්නෙ.”තුන්වෙනි වතාවෙත් අනිත් යකා ඒ යකාට මෙහෙම කිව්වා.“වැඩක් නෑ යාළුවා. ඔය ශ්‍රමණයාට පහර දෙන්න එපා. ඔය ශ්‍රමණයා මහා ඉර්ධිමත්. මහානුභාව සම්පන්නයි. උදාර කෙනෙක්.”
අථ ඛෝ සෝ යක්ඛෝ තං යක්ඛං අනාදියිත්වා ආයස්මතෝ සාරිපුත්තත්ථේරස්ස සීසේ පහාරං අදාසි. තාව මහා පහාරෝ අහෝසි, අපි තේන පහාරේන සත්තරතනං වා අඩ්ඪට්ඨරතනං වා නාගං ඕසාදෙය්‍ය, මහන්තං වා පබ්බතකූටං පදාලෙය්‍ය. අථ ච පන සෝ යක්ඛෝ ‘ඩය්හාමි ඩය්හාමී’ති තත්ථේව මහානිරයං අවත්ථාසි.
නමුත් ඒ යකා අනිත් යකාගේ වචනෙ ඇහුවෙ නෑ. ආයුෂ්මත් සාරිපුත්තයන් වහන්සේගේ හිසට පහරක් දුන්නා. ඒක මහා බලවත් පහරක්. එවැනි පහරකින් රියන් හතේ හරි, රියන් හත හමාරේ හරි ඇතෙක්ව බිම දමන්න වුනත් පුළුවනි. මහත් වූ පර්වතයක් පලා දමන්න වුනත් පුළුවනි. එතකොටම ඒ යකා “අයියෝ! පිච්චෙනවෝ, පිච්චෙනවෝ” කියමින් එතැනම චුත වෙලා මහා නිරයට ඇද වැටුනා. (මහා නිරයේ ඉපදුනා)
අද්දසා ඛෝ ආයස්මා මහාමොග්ගල්ලානෝ දිබ්බේන චක්ඛුනා විසුද්ධේන අතික්කන්තමානුසකේන තේන යක්ඛේන ආයස්මතෝ සාරිපුත්තස්ස සීසේ පහාරං දීයමානං. දිස්වාන යේනායස්මා සාරිපුත්තෝ තේනුපසංකමි. උපසංකමිත්වා ආයස්මන්තං සාරිපුත්තං ඒතදවෝච - “කච්චි තේ ආවුසෝ, ඛමනීයං? කච්චි යාපනීයං? කච්චි න කිඤ්චි දුක්ඛ”න්ති ? “ඛමනීයං මේ ආවුසෝ මොග්ගල්ලාන, යාපනීයං මේ ආවුසෝ මොග්ගල්ලාන, අපි ච මේ සීසේ ථෝකං දුක්ඛ”න්ති.
ඒ යකා ආයුෂ්මත් සාරිපුත්තයන් වහන්සේගේ හිසට පහර දෙන කොට, ආයුෂ්මත් මොග්ගල්ලානයන් වහන්සේ මිනිස් ඇස ඉක්මවා ගිය දිවැසින් මේ සිදුවීම දැක්කා. දැකලා ආයුෂ්මත් සාරිපුත්තයන් වහන්සේ ළඟට ආවා. ඇවිදින් ආයුෂ්මත් සාරිපුත්තයන් වහන්සේගෙන් මෙහෙම ඇහුවා.“ප්‍රිය ආයුෂ්මතුනි, මොකද වුනේ? ඉවසන්න පුළුවන් ද? මොකද, දරන්න පුළුවන්ද? මොකද, කිසි දුකක් නැද්ද?”“ප්‍රිය ආයුෂ්මත් මොග්ගල්ලාන, මට ඉවසන්න පුළුවනි. ප්‍රිය ආයුෂ්මත් මොග්ගල්ලාන, මට දරාගන්න පුළුවනි. නමුත් හිසේ යාන්තමට කැක්කුමක් තියෙනවා.”
“අච්ඡරියං ආවුසෝ සාරිපුත්ත, අබ්භුතං ආවුසෝ සාරිපුත්ත ! යාව මහිද්ධිකෝ ආයස්මා සාරිපුත්තෝ මහානුභාවෝ ! ඉධ තේ ආවුසෝ සාරිපුත්ත, අඤ්ඤතරෝ යක්ඛෝ සීසේ පහාරං අදාසි. තාව මහා පහාරෝ අහෝසි, අපි තේන පහාරේන සත්තරතනං වා අඩ්ඪට්ඨරතනං වා නාගං ඕසාදෙය්‍ය, මහන්තං වා පබ්බතකූටං පදාලෙය්‍ය, අථ ච පනායස්මා සාරිපුත්තෝ ඒවමාහ - ‘ඛමනීයං මේ ආවුසෝ මොග්ගල්ලාන, යාපනීයං මේ ආවුසෝ මොග්ගල්ලාන, අපි ච මේ සීසේ ථෝකං දුක්ඛ”න්ති. “අච්ඡරියං ආවුසෝ මොග්ගල්ලාන, අබ්භුතං ආවුසෝ මොග්ගල්ලාන ! යාව මහිද්ධිකෝ ආයස්මා මහාමොග්ගල්ලානෝ මහානුභාවෝ යත්‍ර හි නාම යක්ඛම්පි පස්සිස්සති. මයං පනේතරහි පංසුපිසාචකම්පි න පස්සාමා”ති. අස්සෝසි ඛෝ භගවා දිබ්බාය සෝතධාතුයා විසුද්ධාය අතික්කන්තමානුසිකාය තේසං උභින්නං මහානාගානං ඉමං ඒවරූපං කථාසල්ලාපං.
“ප්‍රිය ආයුෂ්මත් සාරිපුත්තයන් කොයිතරම් මහා ඍද්ධිමත්ද, ප්‍රිය ආයුෂ්මත් සාරිපුත්තයන් කොයිතරම් මහානුභාව සම්පන්නද යන මෙය ආශ්චර්යයයි! අද්භූතයි! ප්‍රිය ආයුෂ්මත් සාරිපුත්ත, මෙතැන දැන් එක්තරා යකෙක් ඔබවහන්සේගේ හිසට පහරක් දුන්නා. ඒක මහා බලවත් පහරක්. එවැනි පහරකින් රියන් හතේ හරි, රියන් හත හමාරේ හරි ඇතෙක්ව බිම දමන්නට වුනත් පුළුවනි. මහා පර්වතයක් ඒ පහරින් පලා දමන්න වුනත් පුළුවනි. නමුත් ආයුෂ්මත් සාරිපුත්තයන් වහන්සේ මෙහෙමයි කියන්නෙ. ‘ප්‍රිය ආයුෂ්මත් මොග්ගල්ලාන, මට ඉවසන්න පුළුවනි. ප්‍රිය ආයුෂ්මත් මොග්ගල්ලාන, මට දරාගන්න පුළුවනි. නමුත් හිසේ යාන්තමට කැක්කුමක් තියෙනවා’ කියලා.”“ප්‍රිය ආයුෂ්මත් මොග්ගල්ලානයන් කොයිතරම් මහා ඍද්ධිමත්ද, ප්‍රිය ආයුෂ්මත් මොග්ගල්ලානයන් කොයිතරම් මහානුභාව සම්පන්නද යන මෙය ආශ්චර්යයයි! අද්භූතයි! මෙතැන හිටපු යකෙක්වත් දැක්කා. නමුත් අපි නම් දැන් මෙතැන පාංශු පිශාචයෙක්වත් දැක්කෙ නෑ.”ඒ මොහොතේ භාග්‍යවතුන් වහන්සේ ඒ අග්‍රශ්‍රාවක වූ මහරහතුන් දෙනමගේ මෙබඳු කතා බහ, මිනිස් ශ්‍රවණය ඉක්මවා ගිය දිව්‍ය ශ්‍රවණයෙන් අසා වදාළා.
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි -
ඉතින් භාග්‍යවතුන් වහන්සේ මේ කරුණ දැනගෙන, ඒ වෙලාවේ මේ උදානය වදාළා.
1.යස්ස සේලූපමං චිත්තං ඨිතං නානූපකම්පති
විරත්තං රජනීයේසු කෝපනෙය්‍යේ න කුප්පති
යස්සේවං භාවිතං චිත්තං කුතෝ තං දුක්ඛමෙස්සතී”ති
“යමෙකුගේ සිත ගල් පර්වතයක් වගේ නිවනේ පිහිටලා නම් තියෙන්නෙ, අට ලෝ දහමෙන් කම්පා වෙන්නෙ නෑ. රාගය හටගන්න කිසි අරමුණක ඇලෙන්නෙත් නෑ. කෝපය ඇතිවෙන කිසි කරුණකට කෝපය ඇතිවෙන්නෙත් නෑ. ඉතින්, යමෙකුගේ සිත ඔය විදිහට දියුණු කරලා නම් තියෙන්නෙ, දුකක් කොහොම එන්නද?”
සාදු! සාදු!! සාදු!!!
