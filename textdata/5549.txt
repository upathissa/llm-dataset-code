සංයුත්ත නිකාය
සළායතන වග්ගෝ
8.1.1. චණ්ඩගාමණී සුත්තං
8.1.1. චණ්ඩ ගාමණීට වදාළ දෙසුම
ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ චණ්ඩෝ ගාමණි යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ චණ්ඩෝ ගාමණි භගවන්තං ඒතදවෝච: කෝ නු ඛෝ භන්තේ හේතු කෝ පච්චයෝ යේන මිධේකච්චෝ චණ්ඩෝ තේව සංඛං ගච්ඡති. කෝ පන භන්තේ හේතු කෝ පච්චයෝ යේන මිධේකච්චෝ සෝරතෝ තේව සංඛං ගච්ඡතීති.
ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවන නම් වූ අනේපිඬු සිටුතුමාගේ ආරාමයේ. එදා චණ්ඩගාමණී භාග්‍යවතුන් වහන්සේ වැඩසිටි තැනට පැමිණුනා. පැමිණිලා භාග්‍යවතුන් වහන්සේට ආදරයෙන් වන්දනා කොට එකත්පස්ව වාඩිවුණා. එකත්පස්ව වාඩිවුණු චණ්ඩ ගාමණී භාග්‍යවතුන් වහන්සේට මෙකරුණ පැවසුවා. ස්වාමීනි, මෙහි ඇතැම් කෙනෙක් චණ්ඩ යැයි ගණන් ගැනීමකට යයි නම්, එයට හේතුව කුමක්ද? එයට ප්‍රත්‍යය කුමක්ද? ස්වාමීනි, මෙහි ඇතැම් කෙනෙක් මොළොක් යැයි ගණන් ගැනීමකට යයි නම්, එයට හේතුව කුමක්ද? එයට ප්‍රත්‍යය කුමක්ද?
ඉධ ගාමණි ඒකච්චස්ස රාගෝ අප්පහීනෝ හෝති. රාගස්ස අප්පහීනත්තා පරේ කෝපෙන්ති, පරේහි කෝපියමානෝ කෝපං පාතුකරෝති. සෝ චණ්ඩෝතේව සංඛං ගච්ඡති. දෝසෝ අප්පහීනෝ හෝති. දෝසස්ස අප්පහීනත්තා පරේ කෝපෙන්ති, පරේහි කෝපියමානෝ කෝපං පාතුකරෝති. සෝ චණ්ඩෝතේව සංඛං ගච්ඡති. මෝහෝ අප්පහීනෝ හෝති. මෝහස්ස අප්පහීනත්තා පරේ කෝපෙන්ති, පරේහි කෝපියමානෝ කෝපං පාතුකරෝති. සෝ චණ්ඩෝතේව සංඛං ගච්ඡති. අයං ඛෝ ගාමණි හේතු අයං පච්චයෝ යේනමිධේකච්චෝ චණ්ඩෝතේව සංඛං ගච්ඡති.
පින්වත් ගාමණී, මෙහි ඇතැම් කෙනෙකුගේ රාගය ප්‍රහාණය වෙලා නෑ, රාගය අප්‍රහීණ නිසා අනෙක් උදවිය (ඔහුව) කෝප කරවනවා. අනුන් විසින් කෝප කරවද්දී (ඔහු) කෝපය පහළ කරනවා. එතකොට ඔහු චණ්ඩ කියන ගණයට අයත් වෙනවා. ද්වේෂය ප්‍රහාණය වෙලා නෑ, ද්වේෂය අප්‍රහීණ නිසා අනෙක් උදවිය (ඔහුව) කෝප කරවනවා. අනුන් විසින් කෝප කරවද්දී (ඔහු) කෝපය පහළ කරනවා. එතකොට ඔහු චණ්ඩ කියන ගණයට අයත් වෙනවා. මෝහය ප්‍රහාණය වෙලා නෑ, මෝහය අප්‍රහීණ නිසා අනෙක් උදවිය (ඔහුව) කෝප කරවනවා. අනුන් විසින් කෝප කරවද්දී (ඔහු) කෝපය පහළ කරනවා. එතකොට ඔහු චණ්ඩ කියන ගණයට අයත් වෙනවා. පින්වත් ගාමණී, මෙහි ඇතැම් කෙනෙක් චණ්ඩ යැයි ගණන් ගැනීමකට යයි නම්, එයට හේතුව මේකයි. එයට ප්‍රත්‍යයත් මේකයි.
ඉධ පන ගාමණි ඒකච්චස්ස රාගෝ පහීනෝ හෝති. රාගස්ස පහීනත්තා පරේ න කෝපෙන්ති, පරේහි කෝපියමානෝ කෝපං න පාතුකරෝති. සෝ සෝරතෝතේව සංඛං ගච්ඡති. දෝසෝ පහීනෝ හෝති. දෝසස්ස පහීනත්තා පරේ න කෝපෙන්ති, පරේහි කෝපියමානෝ කෝපං න පාතුකරෝති. සෝ සෝරතෝතේව සංඛං ගච්ඡති. මෝහෝ පහීනෝ හෝති. මෝහස්ස පහීනත්තා පරේ න කෝපෙන්ති, පරේහි කෝපියමානෝ කෝපං න පාතුකරෝති. සෝ සෝරතෝතේව සංඛං ගච්ඡති. අයං ඛෝ ගාමණි හේතු අයං පච්චයෝ යේනමිධේකච්චෝ සෝරතෝතේව සංඛං ගච්ඡතීති.
පින්වත් ගාමණී, මෙහි ඇතැම් කෙනෙකුගේ රාගය ප්‍රහාණය වෙලා තියෙන්නේ. රාගය ප්‍රහීණ නිසා අනෙක් උදවිය (ඔහුව) කෝප කරවන්නේ නෑ. අනුන් විසින් කෝප කරවන්නට හැදුවත් (ඔහු) කෝපය පහළ කරන්නේ නෑ. එතකොට ඔහු මොළොක් කියන ගණයට අයත් වෙනවා. ද්වේෂය ප්‍රහාණය වෙලා තියෙන්නේ. ද්වේෂය ප්‍රහීණ නිසා අනෙක් උදවිය (ඔහුව) කෝප කරවන්නේ නෑ. අනුන් විසින් කෝප කරවන්නට හැදුවත් (ඔහු) කෝපය පහළ කරන්නේ නෑ. එතකොට ඔහු මොළොක් කියන ගණයට අයත් වෙනවා. මෝහය ප්‍රහාණය වෙලා තියෙන්නේ. මෝහය ප්‍රහීණ නිසා අනෙක් උදවිය (ඔහුව) කෝප කරවන්නේ නෑ. අනුන් විසින් කෝප කරවන්නට හැදුවත් (ඔහු) කෝපය පහළ කරන්නේ නෑ. එතකොට ඔහු මොළොක් කියන ගණයට අයත් වෙනවා. පින්වත් ගාමණී, මෙහි ඇතැම් කෙනෙක් මොළොක් යැයි ගණන් ගැනීමකට යයි නම්, එයට හේතුව මේකයි. එයට ප්‍රත්‍යයත් මේකයි.
ඒවං වුත්තේ චණ්ඩෝ ගාමණි භගවන්තං ඒතදවෝච: අභික්කන්තං භන්තේ අභික්කන්තං භන්තේ, සෙය්‍යථාපි භන්තේ නික්කුජ්ජිතං වා උක්කුජ්ජෙය්‍ය, පටිච්ඡන්නං වා විවරෙය්‍ය, මූළ්හස්ස වා මග්ගං ආචික්ඛෙය්‍ය, අන්ධකාරේ වා තේල පජ්ජෝතං ධාරෙය්‍ය චක්ඛුමන්තෝ රූපානි දක්ඛින්තීති, ඒවමේවං භගවතා අනේකපරියායේන ධම්මෝ පකාසිතෝ. ඒසාහං භන්තේ භගවන්තං සරණං ගච්ඡාමි ධම්මඤ්ච භික්ඛුසංඝඤ්ච. උපාසකං මං භගවා ධාරේතු අජ්ජතග්ගේ පාණුපේතං සරණං ගතන්ති.
මෙසේ වදාළ විට චණ්ඩ ගාමණී භාග්‍යවතුන් වහන්සේට මෙය පැවසුවා. ස්වාමීනි, ඉතා සුන්දරයි. ස්වාමීනි, ඉතා සුන්දරයි. ස්වාමීනි, යටට හරවා තිබූ දෙයක් උඩු අතට හැරෙව්වා වගෙයි. වහලා තිබුණු දෙයක් ඇරලා පෙන්නුවා වගෙයි. මං මුළා වූවන්ට නියම මඟ පෙන්වා දෙනවා වගෙයි. ඇස් ඇති උදවියට රූප දකින්න අඳුරෙහි තෙල් පහනක් දල්වාගෙන දරා සිටිනවා වගෙයි. ඔය විදිහට භාග්‍යවතුන් වහන්සේ විසින් නොයෙක් අයුරින් ශ්‍රී සද්ධර්මය වදාළා. ස්වාමීනි, මේ මමත් භාග්‍යවතුන් වහන්සේව සරණ යනවා. ශ්‍රී සද්ධර්මයත්, භික්ෂු සංඝයාත් සරණ යනවා. ස්වාමීනි, මං ගැන අද පටන් දිවි තිබෙන තුරාවට තෙරුවන් සරණ ගිය උපාසකයෙක් ලෙස සළකන සේක්වා!
සාදු ! සාදු !! සාදු !!!
චණ්ඩගාමණී සූත්‍රය නිමා විය.
