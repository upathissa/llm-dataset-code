අංගුත්තර නිකාය
චතුක්ක නිපාතෝ
4.2.1.9. භෝජනදායක සුත්තං
4.2.1.9. බොජුන් පුදන තැනැත්තා ගැන වදාළ දෙසුම
“භෝජනං භික්ඛවේ, දදමානෝ දායකෝ පටිග්ගාහකානං චත්තාරි ඨානානි දේති. කතමානි චත්තාරි?
මහණෙනි, බොජුන් පුදන දායක තෙමේ ඒ දන් පිළිගන්නවුන් හට සතර කරුණක් දෙන්නේ ය. ඒ කවර සතර කරුණක් ද යත්;
ආයුං දේති, වණ්ණං දේති, සුඛං දේති, බලං දේති. ආයුං ඛෝ පන දත්වා ආයුස්ස භාගී හෝති දිබ්බස්ස වා මානුසස්ස වා. වණ්ණං දත්වා... සුඛං දත්වා... බලං දත්වා බලස්ස භාගී හෝති දිබ්බස්ස වා මානුසස්ස වා. භෝජනං භික්ඛවේ, දදමානෝ දායකෝ පටිග්ගාහකානං ඉමානි චත්තාරි ඨානානි දේතී”ති.
ආයුෂය දෙයි, පැහැය දෙයි, සැපය දෙයි, සවිය දෙයි.ආයුෂය දන් දී දිව්‍ය හෝ මනුෂ්‍ය හෝ උපතක් ලැබූ විට ආයුෂයට හිමිකාරයෙක් වෙයි. පැහැය දන් දී දිව්‍ය හෝ මනුෂ්‍ය හෝ උපතක් ලැබූ විට පැහැයට හිමිකාරයෙක් වෙයි. සැපය දන් දී දිව්‍ය හෝ මනුෂ්‍ය හෝ උපතක් ලැබූ විට සැපයට හිමිකාරයෙක් වෙයි. සවිය දන් දී දිව්‍ය හෝ මනුෂ්‍ය හෝ උපතක් ලැබූ විට සවියට හිමිකාරයෙක් වෙයි.මහණෙනි, බොජුන් පුදන ආර්ය ශ්‍රාවක තෙමේ ඒ දන් පිළිගන්නවුන් හට මේ සතර කරුණ දෙන්නේ ය.
“යෝ සඤ්ඤතානං පරදත්තභෝජිනං, කාලේන සක්කච්ච දදාති භෝජනං;චත්තාරි ඨානානි අනුප්පවෙච්ඡති, ආයුඤ්ච වණ්ණඤ්ච සුඛං බලං ච.

යමෙක් සංයත වූ ඉඳුරන් ඇති, අනුන් දුන් බොජුනෙන් යැපෙන, මුනිවරුන් හට කැප කාලයෙහි සකස් කොට බොජුන් පුදයි ද, හේ ආයුෂය ත්, වර්ණය ත්, සැපය ත්, සවිය ත් යන කරුණු සතර පිදුවේ වෙයි.
“සෝ ආයුදායී බලදායී, සුඛං වණ්ණං දදෝ නරෝ;දීඝායු යසවා හෝති, යත්ථ යත්ථූපපජ්ජතී”ති.

ආයුෂ දන් දෙන, සවිය ද දන් දෙන, සැපය ත් පැහැය ත් දන් දෙන ඒ මනුෂ්‍ය තෙමේ යම් යම් තැනක උපදින්නේ වෙයි ද, දීර්ඝායුෂ ඇත්තේ වෙයි. මහා පිරිවරින් යුක්ත වූයේ වෙයි.
භෝජන දායක සූත්‍රය නිමා විය.
