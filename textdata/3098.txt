සංයුත්ත නිකාය
මහා වග්ගෝ
1.1.10. නන්දිය සුත්තං
1.1.10. නන්දිය පිරිවැජියාට වදාළ දෙසුම
සාවත්ථියං....
සැවැත් නුවර දී ය………..
අථ ඛෝ නන්දියෝ පරිබ්බාජකෝ යේන භගවා තේනුපසංකමි. උපසංකමිත්වා භගවතා සද්ධිං සම්මෝදි. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි. ඒකමන්තං නිස්සින්නෝ ඛෝ නන්දියෝ පරිබ්බාජකෝ භගවන්තං ඒතදවෝච: කති නු ඛෝ භෝ ගෝතම, ධම්මා භාවිතා බහුලීකතා නිබ්බානගමා හොන්ති නිබ්බානපරායණා නිබ්බානපරියෝසානාති? අට්ඨ5 ඛෝ නන්දිය, ධම්මා භාවිතා බහුලීකතා නිබ්බානගමා හෝති නිබ්බානපරායණා නිබ්බානපරියෝසානා. කතමේ අට්ඨ, සම්මාදිට්ඨි ....(පෙ).... සම්මාසමාධි. ඉමේ ඛෝ නන්දිය, අට්ඨ ධම්මා භාවිතා බහුලීකතා නිබ්බානගමා හොන්ති නිබ්බානපරායණා නිබ්බානපරියෝසානාති.
එකල්හී නන්දිය පරිබ්‍රාජක තෙමේ භාග්‍යවතුන් වහන්සේ යම් තැනක වැඩසිටි සේක් ද එතැනට පැමිණියේ ය. පැමිණ භාග්‍යවතුන් වහන්සේ සමඟ සතුටු විය. සුහද කතා බහේ යෙදී එකත්පස් ව හිඳ ගත්තේ ය. එකත්පස් ව හුන් නන්දිය පරිබ්‍රාජකයා භාග්‍යවතුන් වහන්සේට මෙය පැවසී ය.
“භවත් ගෞතමයන් වහන්ස, තමා තුළ කොතෙක් ධර්මයන් දියුණු කරගැනීමෙන් ද, බහුල ව ප්‍රගුණ කරගැනීමෙන් ද නිවන කරා යන්නේ? නිවන පිහිට කරගන්නේ? නිවනින් කෙළවර කරගන්නේ?”
“නන්දිය, ධර්මයන් අටක් තමා තුළ දියුණු කරගත් විට, බහුල ව ප්‍රගුණ කරගත් විට නිවන කරා යන්නේ ය. නිවන් පිහිට සැළසෙන්නේ ය. නිවනින් සමාප්ත වන්නේ ය. ඒ කවර ධර්මයන් අටක් ද යත්, සම්මා දිට්ඨිය ….(පෙ)…. සම්මා සමාධිය යන මෙය යි. නන්දිය, මේ ධර්මයන් අට තමා තුළ දියුණු කරගත් විට, බහුල ව ප්‍රගුණ කරගත් විට නිවන කරා යන්නේ ය. නිවන් පිහිට සැළසෙන්නේ ය. නිවනින් සමාප්ත වන්නේ ය.”
ඒවං වුත්තේ නන්දියෝ පරිබ්බාජකෝ භගවන්තං ඒතදවෝච: අභික්කන්තං භෝ ගෝතම, අභික්කන්තං භෝ ගෝතම, සෙය්‍යථාපි භෝ ගෝතම, නික්කුජ්ජිතං වා උක්කුජ්ජෙය්‍ය, පටිච්ඡන්නං වා විවරෙය්‍ය, මූළ්හස්ස වා මග්ගං ආචික්ඛෙය්‍ය, අන්ධකාරේ වා තේලපජ්ජෝතං වා ධාරෙය්‍ය, චක්ඛුමන්තෝ රූපානි දක්ඛින්තීති. ඒවමේවං භෝතා ගෝතමේන අනේකපරියායේන ධම්මං පකාසිතෝ. ඒසාහං භන්තේ, භගවන්තං ගෝතමං සරණං ගච්ඡාමි, ධම්මඤ්ච භික්ඛුසංඝඤ්ච. උපාසකං මං භවං ගෝතමෝ ධාරේතු අජ්ජතග්ගේ පාණුපේතං සරණං ගතන්ති.
මෙසේ වදාළ කල්හී නන්දිය පිරිවැජි තෙමේ භාග්‍යවතුන් වහන්සේට මෙය පැවසීය.
“භවත් ගෞතමයන් වහන්ස, ඉතා මනහර ය. භවත් ගෞතමයන් වහන්ස, ඉතා මනහර ය. භවත් ගෞතමයන් වහන්ස, යටිකුරු ව තිබූ දෙයක් උඩුකුරු කරන්නේ යම් සේ ද, වසා තිබූ දෙයක් විවෘත කර පෙන්වන්නේ යම් සේ ද, මං මුලා වූවහුට නිසි මග පවසන්නේ යම් සේ ද, ඇස් ඇත්තෝ රූප දකිත්වා යි අඳුරෙහි තෙල් පහනක් දරන්නේ යම් සේ ද, එසෙයින් ම භවත් ගෞතමයන් වහන්සේ විසින් අනේක අයුරින් ධර්මය වදාරණ ලද්දේ ය. ස්වාමීනී, ඒ මම් භවත් ගෞතමයන් වහන්සේ ව සරණ යමි. ධර්මය ත්, භික්ෂු සංඝයාත් සරණ යමි. භවත් ගෞතමයන් වහන්ස, අද පටන් දිවි හිමියෙන් සරණ ගිය උපාසකයෙකු වශයෙන් මාව පිළිගන්නා සේක්වා!”
සාදු! සාදු!! සාදු!!!
නන්දිය සූත්‍රය නිමා විය.
අවිජ්ජාවග්ගෝ පඨමෝ.
පළමුවෙනි අවිජ්ජා වර්ගය අවසන් විය.
තත්‍රැද්දානං:
එහි පිළිවෙල උද්දානයයි :
අවිජ්ජා ච උපඩ්ඪං ච සාරිපුත්තෝ ච බ්‍රාහ්මණෝ,
කිමත්ථියෝ ච ද්වේ භික්ඛූ විභංගෝ සූකනන්දියාති
අවිජ්ජා සූත්‍රය, උපඩ්ඪ සූත්‍රය, සාරිපුත්ත සූත්‍රය, බ්‍රාහ්මණ සූත්‍රය, කිමත්ථිය සූත්‍රය, භික්ඛු සූත්‍ර දෙක, විභංග සූත්‍රය, සූක සූත්‍රය, නන්දිය සූත්‍රය වශයෙන් මෙහි සූත්‍ර දසයකි.
