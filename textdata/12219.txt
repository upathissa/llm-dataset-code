ඛුද්දක නිකාය
ඉතිවුත්තක පාළි
1.2.6. පඨම සේඛ සුත්තං
1.2.6. උතුම් අරහත්වය පිණිස පුහුණුවට වුවමනා දේ ගැන වදාළ පළමු දෙසුම
වුත්තං හේතං භගවතා, වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
“සේඛස්ස භික්ඛවේ භික්ඛුනෝ අප්පත්තමානසස්ස අනුත්තරං යෝගක්බේමං පත්ථයමානස්ස විහරතෝ බාහිරං අංගන්ති කරිත්වා න අඤ්ඤං ඒකංගම්පි සමනුපස්සාමි යං ඒවං බහූපකාරං යථයිදං භික්ඛවේ යෝනිසෝ මනසිකාරෝ. යෝනිසෝ භික්ඛවේ භික්ඛු මනසි කරොන්තෝ අකුසලං පජහති කුසලං භාවේතීති.
“පින්වත් මහණෙනි, තවමත් උතුම් අරහත්වයට පත්වෙච්ච නැති, ඒ අනුත්තර වූ අමා මහ නිවන අපේක්ෂාවෙන් සිටිමින් නිවන් මගේ හික්මෙන සේඛ භික්ෂුවක් ඉන්නවා. පින්වත් මහණෙනි, (ඔහුගේ ඒ නිවන් මග සම්පූර්ණ කරගැනීමට වුවමනා කරන) තමා තුළ පිහිටා තිබෙන ගුණයක් වශයෙන් මේ යෝනිසෝ මනසිකාරය තරම් බොහෝ සේ උපකාර වන වෙනත් එකම එක දෙයක්වත් මා දකින්නේ නෑ. පින්වත් මහණෙනි, ධර්මයෙන් පෙන්වා දී ඇති පරිදිම නුවණින් සිහි කරන භික්ෂුව අකුසල් නැති කරලා දානවා. කුසල් දහම් වැඩි දියුණු කරනවා.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“යෝනිසෝ මනසිකාරෝ ධම්මෝ සේඛස්ස භික්ඛුනෝ,
නත්ථඤ්ඤෝ ඒවං බහුකාරෝ උත්තමත්ථස්ස පත්තියා,
යෝනිසෝ පදහං භික්ඛු ඛයං දුක්ඛස්ස පාපුණේ”ති
“නිවන් මගේ හික්මෙන සේඛ භික්ෂුවට ඒ උතුම් අරහත්වයට පත්වීම පිණිස, බොහෝ සේ උපකාර වන යම් දෙයක් තියෙනවා නම්, මේ යෝනිසෝ මනසිකාරය තරම් වෙන උපකාර වෙන දෙයක් නෑ. ධර්මයේ පෙන්වා දී ඇති පරිද්දෙන්ම නුවණින් සළකමින් වීරිය වඩන භික්ෂුව සියලු දුක් නැති කරපු කෙනෙක් බවට පත්වෙනවා.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
