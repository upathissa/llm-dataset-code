ඛුද්දක නිකාය
සුත්ත නිපාතෝ
6. පරාභව සුත්තං
6. පිරිහෙන පුද්ගලයා ගැන වදාළ දෙසුම
ඒවං මේ සුතං.
මා විසින් මෙසේ අසා දැනගන්නා ලදී.
ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ අඤ්ඤතරා දේවතා අභික්කන්තාය රත්තියා අභික්කන්තවණ්ණා කේවලකප්පං ජේතවනං ඕභාසෙත්වා යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං අට්ඨාසි. ඒකමන්තං ඨිතා ඛෝ සා දේවතා භගවන්තං ගාථාය අජ්ඣභාසි.
එකල භාග්‍යවතුන් වහන්සේ වැඩසිටියේ සැවැත් නුවර දෙව්රම නම් වූ අනේපිඬු සිටුහුගේ ආරාමයෙහි ය. එහිදී එක්තරා දෙවියෙක් මැදියම් රැයෙහි මනස්කාන්ත පැහැයෙකින් යුතුව මුළු දෙව්රම බබුළුවාගෙන භාග්‍යවතුන් වහන්සේ වෙත පැමිණියේ ය. පැමිණ භාග්‍යවතුන් වහන්සේට ආදරයෙන් වැඳ එක් පසෙකින් සිටියේ ය. එක් පසෙකින් සිටි ඒ දෙවියා භාග්‍යවතුන් වහන්සේට ගාථාවෙන් මෙසේ කීවේය.
91.පරාභවන්තං පුරිසං
මයං පුච්ඡාම ගෝතමං
භගවන්තං පුට්ඨුමා’ගම්ම
කිං පරාභවතෝ මුඛං
ගෞතම සුවාමිනි, පැණයක් අසමි මම
පිරිහෙන කෙනා දත යුතු ම ය ලොවේ සැම
ආවෙමි අසා දැනගන්නට කරුණ මෙම
පවසනු මැනව, ලොව පිරිහෙන කරුණු කිම?

92.සුවිජානෝ භවං හෝති
සුවිජානෝ පරාභවෝ
ධම්මකාමෝ භවං හෝති
ධම්මදෙස්සී පරාභවෝ
(භාග්‍යවතුන් වහන්සේ)
සුවසේ දත හැකිය යහපත වෙත යන්නා
එලෙසම දත හැකිය මෙලොවේ පිරිහෙන්නා
දියුණුව පෙනේ වෙත දහමේ හැසිරෙන්නා
පිරිහී යයි ලොවේ දහමට ගරහන්නා

93.ඉති හේතං විජානාම
පඨමෝ සෝ පරාභවෝ
දුතියං භගවා බ්‍රෑහි
කිං පරාභවතෝ මුඛං
(දෙවියා)
පිරිහෙන පළමු හේතුව අද දැන ගතිමු
පින්වත් භගවතාණෙනි අපි පිළිගතිමු
පිරිහෙන දෙවන කරුණ ද දැනුමට රිසිමු
වදහළ මැනැව, අදරින් ඉල්ලා සිටිමු

94.අසන්තස්ස පියා හොන්ති
සන්තේ න කුරුතේ පියං
අසතං ධම්මං රෝචේති
තං පරාභවතෝ මුඛං
(භාග්‍යවතුන් වහන්සේ)
දුදනන් ඇසුර ඔහු හට ප්‍රිය මනාප ය
සුදනන්ගේ ඇසුර ගැන නැත මනාප ය
දුදනන්ගේ ම දහමට හරි මනාප ය
මෙලෙසින් ලැබ ගනී දිවියේ විලාප ය

95.ඉති හේතං විජානාම
දුතියෝ සෝ පරාභවෝ
තතියං භගවා බ්‍රෑහි
කිං පරාභවතෝ මුඛං
(දෙවියා)
පිරිහෙන දෙවන හේතුව අද දැන ගතිමු
පින්වත් භගවතාණෙනි අපි පිළිගතිමු
පිරිහෙන තෙවන කරුණ ද දැනුමට රිසිමු
වදහළ මැනැව, අදරින් ඉල්ලා සිටිමු

96.නිද්දාසීලී සභාසීලී
අනුට්ඨාතා ච යෝ නරෝ
අලසෝ කෝධපඤ්ඤාණෝ
තං පරාභවතෝ මුඛං
(භාග්‍යවතුන් වහන්සේ)
නිතර ම නිදන - පිරිසෙහි සිත ඇලුන කෙනා
අලසව හිඳියි - වෙර වීරිය බිම හැලෙනා
නපුරුව අනුන් ගැන සිත තුළ වෙර බැඳුණු
හඳුනාගත හැකිය පිරිහෙන මෙම ලකුණු

97.ඉති හේතං විජානාම
තතියෝ සෝ පරාභවෝ
චතුත්ථං භගවා බ්‍රෑහි
කිං පරාභවතෝ මුඛං
(දෙවියා)
පිරිහෙන තෙවන හේතුව අද දැන ගතිමු
පින්වත් භගවතාණෙනි, අපි පිළිගතිමු
සිව්වන කරුණ පිරිහෙන දැන ගනු රිසිමු
වදහළ මැනැව, අදරින් ඉල්ලා සිටිමු

98.යෝ මාතරං වා පිතරං වා
ජිණ්ණකං ගතයොබ්බනං
පහූ සන්තෝ න භරති
තං පරාභවතෝ මුඛං
(භාග්‍යවතුන් වහන්සේ)
රැස් කොට ධනය සුවසේ කල් ගෙවන කෙනා
ගොස් වයසට සිටින මව් පිය නොම සොයනා
දුක් පිරි සැපත නැති දිවියට ඉඩ හරිනා
ලක් වේ පිරිහුමට මොහු දිවියේ හඬනා

99.ඉති හේතං විජානාම
චතුත්ථෝ සෝ පරාභවෝ
පඤ්චමං භගවා බ්‍රෑහි
කිං පරාභවතෝ මුඛං
(දෙවියා)
සිව්වන කරුණ පිරිහීමට දැන ගතිමු
පින්වත් භගවතාණෙනි, අපි පිළිගතිමු
පස්වන කරුණ පිරිහෙන දැන ගනු රිසිමු
වදහළ මැනැව, අදරින් ඉල්ලා සිටිමු

100.යෝ බ්‍රාහ්මණං වා සමණං වා
අඤ්ඤං වාපි වණිබ්බකං
මුසාවාදේන වඤ්චේති
තං පරාභවතෝ මුඛං
(භාග්‍යවතුන් වහන්සේ)
එන විට නිවස වෙත බමුණෙකු පිහිට පතා
සමණෙකු වඩින විට ඔහු හොඳ කෙනෙකු සිතා
සිඟමන පිණිස පැමිණෙන විට දුකින් ඉතා
රැවටුම මොවුන් බොරුවෙන් පිරිහෙනු නියතා

101.ඉති හේතං විජානාම
පඤ්චමෝ සෝ පරාභවෝ
ඡට්ඨමං භගවා බ්‍රෑහි
කිං පරාභවතෝ මුඛං
(දෙවියා)
පස්වන කරුණ පිරිහෙන අද දැන ගතිමු
පින්වත් භගවතාණෙනි, අපි පිළිගතිමු
හයවන කරුණ පිරිහෙන දැන ගනු රිසිමු
වදහළ මැනැව, අදරින් ඉල්ලා සිටිමු

102.පහූතවිත්තෝ පුරිසෝ
සහිරඤ්ඤෝ සභෝජනෝ
ඒකෝ භුඤ්ජති සාදූනි
තං පරාභවතෝ මුඛං
(භාග්‍යවතුන් වහන්සේ)
රැස් කොට මුතු මැණික් කහවණු පොදි බැන්ද
සිත් සේ රස බොජුන් පිනවන මන නන්ද
මත් වී හුදෙකලාවේ එය රස වින්ද
ලක් වේ පිරිහුමට මොහු දුක වෙත බැන්ද

103.ඉති හේතං විජානාම
ඡට්ඨමෝ සෝ පරාභවෝ
සත්තමං භගවා බ්‍රෑහි
කිං පරාභවතෝ මුඛං
(දෙවියා)
හයවන කරුණ පිරිහෙන අද දැන ගතිමු
පින්වත් භගවතාණෙනි, අපි පිළිගතිමු
සත්වන කරුණ පිරිහෙන දැන ගනු රිසිමු
වදහළ මැනැව, අදරින් ඉල්ලා සිටිමු

104.ජාතිත්ථද්ධෝ ධනත්ථද්ධෝ
ගොත්තත්ථද්ධෝ ච යෝ නරෝ
සඤ්ඤාතිං අතිමඤ්ඤේති
තං පරාභවතෝ මුඛං
(භාග්‍යවතුන් වහන්සේ)
ජාතිය ධනය ගැන ඉහළින් හිතාගෙන
කුල ගොත් වලින් හිස තද කොට වෙළාගෙන
සිතමින් නෑ සියන් හැම බිම හෙළාගෙන
සිටිනා මොහුව පිරිහී යයි දිනෙන් දින

105.ඉති හේතං විජානාම
සත්තමෝ සෝ පරාභවෝ
අට්ඨමං භගවා බ්‍රෑහි
කිං පරාභවතෝ මුඛං
(දෙවියා)
සත්වන කරුණ පිරිහෙන අද දැන ගතිමු
පින්වත් භගවතාණෙනි, අපි පිළිගතිමු
අටවන කරුණ පිරිහෙන දැන ගනු රිසිමු
වදහළ මැනැව, අදරින් ඉල්ලා සිටිමු

106.ඉත්ථිධුත්තෝ සුරාධුත්තෝ
අක්ඛධුත්තෝ ච යෝ නරෝ
ලද්ධං ලද්ධං විනාසේති
තං පරාභවතෝ මුඛං
(භාග්‍යවතුන් වහන්සේ)
ගැහැණුන් වෙත බැඳී ලොල් වී මත් වතුර
සූදුව පිණිස කැප කරමින් දිවි යතුර
ලද ලද සියලු දෙය වනසන විස කතුර
ඔහු ළඟ තිබේ පිරිහී යන සැඩ වතුර

107.ඉති හේතං විජානාම
අට්ඨමෝ සෝ පරාභවෝ
නවමං භගවා බ්‍රෑහි
කිං පරාභවතෝ මුඛං
(දෙවියා)
අටවන කරුණ පිරිහෙන අද දැන ගතිමු
පින්වත් භගවතාණෙනි, අපි පිළිගතිමු
නවවන කරුණ පිරිහෙන දැන ගනු රිසිමු
වදහළ මැනැව, අදරින් ඉල්ලා සිටිමු

108.සේහි දාරේහසන්තුට්ඨෝ
වේසියාසු පදිස්සති
දිස්සති පරදාරේසු
තං පරාභවතෝ මුඛං
(භාග්‍යවතුන් වහන්සේ)
සිය අඹු සමඟ තුටුවනු නොහැකිව හඬන
වෙසඟන පහස සොයමින් යන සිත බැඳෙන
පර’ඹුන් අතර නිතර ම ගැවසී වෙසෙන
පිරිහී යාම නියතයි මොහු ලොව සිටින

109.ඉති හේතං විජානාම
නවමෝ සෝ පරාභවෝ
දසමං භගවා බ්‍රෑහි
කිං පරාභවතෝ මුඛං
(දෙවියා)
නවවන කරුණ පිරිහෙන අද දැන ගතිමු
පින්වත් භගවතාණෙනි, අපි පිළිගතිමු
දසවන කරුණ පිරිහෙන දැන ගනු රිසිමු
වදහළ මැනැව, අදරින් ඉල්ලා සිටිමු

110.අතීතයොබ්බනෝ පෝසෝ
ආනේති තිම්බරුත්ථනිං
තස්සා ඉස්සා න සුපති
තං පරාභවතෝ මුඛං
(භාග්‍යවතුන් වහන්සේ)
පෙමකට සුදුසු කල ගිය විට අතීතෙට
ලැම ඇති තිඹිරි පල වැනි රුව අගේ කොට
දැරියක රැගෙන නොනිදන ඉරිසියාවට
යනු ඇත මොහු ද පිරිහී යන කලාවට

111.ඉති හේතං විජානාම
දසමෝ සෝ පරාභවෝ
ඒකාදසමං භගවා බ්‍රෑහි
කිං පරාභවතෝ මුඛං
(දෙවියා)
දසවන කරුණ පිරිහෙන අද දැන ගතිමු
පින්වත් භගවතාණෙනි, අපි පිළිගතිමු
එකොළොස්වන කරුණ මෙහි දැන ගනු රිසිමු
වදහළ මැනැව, අදරින් ඉල්ලා සිටිමු

112.ඉත්ථිසොණ්ඩිං විකිරණිං
පුරිසං වා’පි තාදිසං
ඉස්සරියස්මිං ඨාපේති
තං පරාභවතෝ මුඛං
(භාග්‍යවතුන් වහන්සේ)
ලොල් වී කම් සැපට හැම වියදම් කරන
මිනිහෙකු ගැහැණියක හෝ ලොව මුලට එන
නිසි ලෙස රකිනු බැරි ලෙස දිවි ගත කරන
පිරිහීමකට මුල් වේ ලොව මෙම කරුණ

113.ඉති හේතං විජානාම
ඒකාදසමෝ සෝ පරාභවෝ
ද්වාදසමං භගවා බ්‍රෑහි
කිං පරාභවතෝ මුඛං
(දෙවියා)
එකොළොස්වන කරුණ පිරිහෙන දැන ගතිමු
පින්වත් භගවතාණෙනි, අපි පිළිගතිමු
පිරිහෙන දොළොස් වන දෙය දැන ගනු රිසිමු
වදහළ මැනැව, අදරින් ඉල්ලා සිටිමු

114.අප්පභෝගෝ මහාතණ්හෝ
ඛත්තියේ ජායතේ කුලේ
සෝ’ධ රජ්ජං පත්ථයති
තං පරාභවතෝ මුඛං
(භාග්‍යවතුන් වහන්සේ)
නැති බැරි කෙනෙකු රජ කුලයක ඉපදීමෙන්
කුල මානයෙන් ආසාවෙන් මත් වීමෙන්
පැතුවිට රජ පුටුව ඉහළට හිත යාමෙන්
අවසන් වේ ය ඔහුගේ දිවි පිරිහීමෙන්

115.ඒතේ පරාභවේ ලෝකේ
පණ්ඩිතෝ සමවෙක්ඛිය
අරියෝ දස්සනසම්පන්නෝ
ස ලෝකං භජතේ සිවන්ති
පිරිහෙන මෙම කරුණු දැන ලොව නුවණ ඇති
බුදුබණ ඉගෙන හඳුනාගෙන වඩන රුති
සැලසෙන සැපත ලැබගෙන ඉත සිත කැමති
යනු ඇත සොඳුරු ලොවකට හැම සැපත ඇති

පරාභව සුත්තං නිට්ඨිතං.
පිරිහෙන පුද්ගලයා ගැන වදාළ දෙසුම නිමා විය.
සාදු! සාදු!! සාදු!!!
