සංයුත්ත නිකාය
සළායතන වග්ගෝ
1.15.6. අන්තේවාසික සුත්තං
1.15.6. ගෝලයා ගැන වදාළ දෙසුම
අනන්තේවාසිකමිදං භික්ඛවේ, බ්‍රහ්මචරියං වුස්සති අනාචරියකං. සාන්තේවාසිකෝ භික්ඛවේ, භික්ඛු සාචරියකෝ දුක්ඛං න ඵාසු විහරති. අනන්තේවාසිකෝ භික්ඛවේ, භික්ඛු අනාචරියකෝ සුඛං ඵාසුං විහරති.
පින්වත් මහණෙනි, මේ බඹසර වසන්නේ (කෙලෙස් නැමැති) ගෝලයන් නැතුවයි, (කෙලෙස් නැමැති) ගුරුවරුන් ද නැතුවයි, පින්වත් මහණෙනි, (කෙලෙස් නැමැති) ගෝලයන් ඇතිව, (කෙලෙස් නැමැති) ගුරුවරුන් ඇතිව ඉන්නා භික්ෂුව දුකිනුයි, අපහසුවෙනුයි වාසය කරන්නේ. පින්වත් මහණෙනි, (කෙලෙස් නැමැති) ගෝලයන් නැතුව, (කෙලෙස් නැමැති) ගුරුවරුන් නැතුව ඉන්නා භික්ෂුව සැපෙනුයි, පහසුවෙනුයි වාසය කරන්නේ.
කථඤ්ච භික්ඛවේ භික්ඛු සාන්තේවාසිකෝ සාචරියකෝ දුක්ඛං න ඵාසු විහරති: ඉධ භික්ඛවේ භික්ඛුනෝ චක්ඛුනා රූපං දිස්වා උප්පජ්ජන්ති පාපකා අකුසලා ධම්මා සරසංකප්පා සඤ්ඤෝජනියා. ත්‍යාස්ස අන්තෝ වසන්ති, අන්තස්ස වසන්ති පාපකා අකුසලා ධම්මාති. තස්මා සාන්තේවාසිකෝති වුච්චති. තේ නං සමුදාචරන්ති, සමුදාචරන්ති නං පාපකා අකුසලා ධම්මාති. තස්මා සාචරියකෝති වුච්චති.
පින්වත් මහණෙනි, (කෙලෙස් නැමැති) ගෝලයන් ඇතිව, (කෙලෙස් නැමැති) ගුරුවරුන් ඇතිව ඉන්නා භික්ෂුව දුකින්, අපහසුවෙන් වාසය කරන්නේ කොහොමද? පින්වත් මහණෙනි, මෙහිලා භික්ෂුවහට ඇසෙන් රූපයක් දැකලා, කෙලෙසුන්ට බැඳෙන, වේගවත් සිතිවිලි ඇති, පාපී අකුසල් දහම් උපදිනවා. ඒවා තමයි ඔහු තුළ පදිංචි වෙලා තියෙන්නේ. ලාමක අකුසල ධර්මයන් ඔහු තුළ පදිංචි වෙලා තියෙනවා යන කාරණය තමයි (කෙලෙස් නැමැති) ගෝලයන් ඇතිව ඉන්නවා කියන්නේ. ඒ අකුසල් තමයි ඔහුව හසුරවන්නේ. පාපී අකුසල ධර්මයන් ඔහුව පාලනය කරනවා යන අර්ථයෙනුයි (කෙලෙස් නැමැති) ගුරුවරුන් ඇතිව ඉන්නවා කියලා කියන්නේ.
පුන ච පරං භික්ඛවේ භික්ඛුනෝ සෝතේන සද්දං සුත්වා ....(පෙ).... පුන ච පරං භික්ඛවේ භික්ඛුනෝ ඝානේන ගන්ධං ඝායිත්වා ....(පෙ).... පුන ච පරං භික්ඛවේ භික්ඛුනෝ ජිව්හාය රසං සායිත්වා උප්පජ්ජන්ති පාපකා අකුසලා ධම්මා සරසංකප්පා සංඤ්ඤෝජනියා. ....(පෙ).... පුන ච පරං භික්ඛවේ, භික්ඛුනෝ කායේන ඵොට්ඨබ්බං ඵුසිත්වා ....(පෙ)....
පින්වත් මහණෙනි, නැවත අනෙකක් කියමි. භික්ෂුවට කනෙන් ශබ්දයක් අහලා ….(පෙ)…. පින්වත් මහණෙනි, නැවත අනෙකක් කියමි. භික්ෂුවට නාසයෙන් ගඳ-සුවඳක් දැනගෙන ….(පෙ)…. පින්වත් මහණෙනි, නැවත අනෙකක් කියමි. භික්ෂුවට දිවෙන් රසයක් විඳලා ….(පෙ)…. පින්වත් මහණෙනි, නැවත අනෙකක් කියමි. භික්ෂුවට කයෙන් පහසක් ලබලා ….(පෙ)….
පුන ච පරං භික්ඛවේ, භික්ඛුනෝ මනසා ධම්මං විඤ්ඤාය උප්පජ්ජන්ති පාපකා අකුසලා ධම්මා සරසංකප්පා සඤ්ඤෝජනියා. ත්‍යාස්ස අන්තෝ වසන්ති, අන්තස්ස වසන්ති පාපකා අකුසලා ධම්මාති. තස්මා සාන්තේවාසිකෝති වුච්චති. තේ නං සමුදාචරන්ති, සමුදාචරන්ති නං පාපකා අකුසලා ධම්මාති. තස්මා සාචරියකෝති වුච්චති. ඒවං ඛෝ භික්ඛවේ, භික්ඛු සාන්තේවාසිකෝ සාචරියකෝ දුක්ඛං න ඵාසු විහරති.
පින්වත් මහණෙනි, නැවත අනෙකක් කියමි. මෙහිලා භික්ෂුවට මනසින් අරමුණක් සිතලා, කෙලෙසුන්ට බැඳෙන, වේගවත් සිතිවිලි ඇති, පාපී අකුසල් දහම් උපදිනවා. ඒවා තමයි ඔහු තුළ පදිංචි වෙලා තියෙන්නේ. ලාමක අකුසල ධර්මයන් ඔහු තුළ පදිංචි වෙලා තියෙනවා යන කාරණය තමයි (කෙලෙස් නැමැති) ගෝලයන් ඇතිව ඉන්නවා කියන්නේ. ඒ අකුසල් තමයි ඔහුව හසුරවන්නේ. පාපී අකුසල ධර්මයන් ඔහුව පාලනය කරනවා යන අර්ථයෙනුයි (කෙලෙස් නැමැති) ගුරුවරුන් ඇතිව ඉන්නවා කියලා කියන්නේ. පින්වත් මහණෙනි, (කෙලෙස් නැමැති) ගෝලයන් ඇතුව, (කෙලෙස් නැමැති) ගුරුවරුන් ඇතුව ඉන්නා භික්ෂුව දුකින් අපහසුවෙන් වාසය කරන්නේ ඔන්න ඔය ආකාරයටයි.
කථං ච භික්ඛවේ, භික්ඛු අනන්තේවාසිකෝ අනාචරියකෝ සුඛං ඵාසු විහරති: ඉධ භික්ඛවේ, භික්ඛුනෝ චක්ඛුනා රූපං දිස්වා නූප්පජ්ජන්ති පාපකා අකුසලා ධම්මා සරසංකප්පා සඤ්ඤෝජනියා. ත්‍යාස්ස න අන්තෝ වසන්ති, නාස්ස අන්තෝ වසන්ති පාපකා අකුසලා ධම්මාති තස්මා අනන්තේවාසිකෝති වුච්චති. තේ න නං සමුදාචරන්ති. න සමුදාචරන්ති නං පාපකා අකුසලා ධම්මාති. තස්මා අනාචරියකෝති වුච්චති.
පින්වත් මහණෙනි, (කෙලෙස් නැමැති) ගෝලයන් නැතුව, (කෙලෙස් නැමැති) ගුරුවරුන් නැතුව ඉන්නා භික්ෂුව සැපෙනුයි, පහසුවෙනුයි වාසය කරන්නේ කොහොමද? පින්වත් මහණෙනි, මෙහිලා භික්ෂුව හට ඇසෙන් රූපයක් දැකලා, කෙලෙසුන්ට බැඳෙන, වේගවත් සිතිවිලි ඇති, පාපී අකුසල් දහම් උපදින්නේ නෑ. ඒවා ඔහු තුළ පදිංචි වෙලා නෑ. ලාමක අකුසල ධර්මයන් ඔහු තුළ පදිංචි වෙලා නැත යන කාරණයෙන් තමයි (කෙලෙස් නැමැති) ගෝලයන් නැතුව ඉන්නවා කියලා කියන්නේ. ඒ අකුසල් ඔහුව හසුරවන්නේ නෑ . පාපී අකුසල ධර්මයන් ඔහුව පාලනය කරන්නේ නැත යන අර්ථයෙනුයි (කෙලෙස් නැමැති) ගුරුවරුන් නැතුව ඉන්නවා කියලා කියන්නේ.
පුන ච පරං භික්ඛවේ, භික්ඛුනෝ සෝතේන සද්දං සුත්වා ....(පෙ).... ඝානේන ගන්ධං ඝායිත්වා ....(පෙ).... ජිව්හාය රසං සායිත්වා ....(පෙ).... කායේන ඵොට්ඨබ්බං ඵුසිත්වා ....(පෙ).... පුන ච පරං භික්ඛවේ, භික්ඛුනෝ මනසා ධම්මං විඤ්ඤාය නූප්පජ්ජන්ති පාපකා අකුසලා ධම්මා සරසංකප්පා සඤ්ඤෝජනියා. ත්‍යාස්ස න අන්තෝ වසන්ති, නාස්ස අන්තෝ වසන්ති පාපකා අකුසලා ධම්මාති. තස්මා අනන්තේවාසිකෝති වුච්චති. තේ න නං සමුදාචරන්ති, න සමුදාචරන්ති නං පාපකා අකුසලා ධම්මාති. තස්මා අනාචරියකෝති වුච්චති.
පින්වත් මහණෙනි, නැවත අනෙකක් කියමි. භික්ෂුවට කනෙන් ශබ්දයක් අහලා ….(පෙ)…. නාසයෙන් ගඳ-සුවඳක් දැනගෙන ….(පෙ)…. දිවෙන් රසයක් විඳලා ….(පෙ)…. කයෙන් පහසක් ලබලා ….(පෙ)…. පින්වත් මහණෙනි, නැවත අනෙකක් කියමි. මෙහිලා භික්ෂුවට මනසින් අරමුණක් සිතලා, කෙලෙසුන්ට බැඳෙන, වේගවත් සිතිවිලි ඇති, පාපී අකුසල් දහම් උපදින්නේ නෑ. ඒවා ඔහු තුළ පදිංචි වෙලා නෑ. ලාමක අකුසල ධර්මයන් ඔහු තුළ පදිංචි වෙලා නැත යන කාරණයෙන් තමයි (කෙලෙස් නැමැති) ගෝලයන් නැතුව ඉන්නවා කියලා කියන්නේ. ඒ අකුසල් ඔහුව හසුරවන්නේ නෑ. පාපී අකුසල ධර්මයන් ඔහුව පාලනය කරන්නේ නැත යන අර්ථයෙනුයි (කෙලෙස් නැමැති) ගුරුවරුන් නැතුව ඉන්නවා කියලා කියන්නේ.
ඒවං ඛෝ භික්ඛවේ, භික්ඛු අනන්තේවාසිකෝ අනාචරියකෝ සුඛං ඵාසු විහරති. අනන්තේවාසිකමිදං භික්ඛවේ, බ්‍රහ්මචරියං වුස්සති අනාචරියකං. සාන්තේවාසිකෝ භික්ඛවේ, භික්ඛු සාචරියකෝ දුක්ඛං න ඵාසු විහරති. අනන්තේවාසිකෝ භික්ඛවේ, භික්ඛු අනාචරියකෝ සුඛං ඵාසු විහරතීති.
පින්වත් මහණෙනි, මේ අකාරයට තමයි (කෙලෙස් නැමැති) ගෝලයන් නැතුව, (කෙලෙස් නැමැති) ගුරුවරුන් නැතුව ඉන්නා භික්ෂුව සැපෙන්, පහසුවෙන් වාසය කරන්නේ. පින්වත් මහණෙනි, මේ බඹසර වසන්නේ (කෙලෙස් නැමැති) ගෝලයන් නැතුවයි, (කෙලෙස් නැමැති) ගුරුවරුන්ද නැතුවයි, පින්වත් මහණෙනි, (කෙලෙස් නැමැති) ගෝලයන් ඇතිව, (කෙලෙස් නැමැති) ගුරුවරුන් ඇතිව ඉන්නා භික්ෂුව දුකිනුයි, අපහසුවෙනුයි වාසය කරන්නේ. පින්වත් මහණෙනි, (කෙලෙස් නැමැති) ගෝලයන් නැතුව, (කෙලෙස් නැමැති) ගුරුවරුන් නැතුව ඉන්නා භික්ෂුව සැපෙනුයි, පහසුවෙනුයි වාසය කරන්නේ.
සාදු! සාදු!! සාදු!!!
අන්තේවාසික සූත්‍රය නිමා විය.
