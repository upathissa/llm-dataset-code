සංයුත්ත නිකාය
සළායතන වග්ගෝ
1.19.7. දුක්ඛධම්ම සුත්තං
1.19.7. දුක් සහිත දේවල් ගැන වදාළ දෙසුම
යතෝ ඛෝ භික්ඛවේ භික්ඛු සබ්බේසං යේව දුක්ඛධම්මානං සමුදයඤ්ච අත්ථගමඤ්ච යථාභූතං පජානාති. තථා ඛෝ පනස්ස කාමා දිට්ඨා හොන්ති, යථාස්ස කාමේ පස්සතෝ යෝ කාමේසු කාමච්ඡන්දෝ කාමස්නේහෝ කාමමුච්ඡා කාමපරිළාහෝ සෝ නානුසේති. තථා ඛෝ පනස්ස චාරෝ ච විහාරෝ ච අනුබුද්ධෝ හෝති, යථා චරන්තං විහරන්තං අභිජ්ඣා දෝමනස්සා පාපකා අකුසලා ධම්මා නානුස්සවන්ති.
පින්වත් මහණෙනි, යම් කලෙක භික්ෂුව දුක් සහිත සියලුම දේවල්වල හටගැනීමත්, නැතිවීමත් ඒ ආකාරයෙන් ම අවබෝධ කරනවා නම්, ඒ වගේම යම් අයුරකින් කාමයන් දකින විට ඔහු තුළ කාමයන් පිළිබඳව යම් කාමච්ඡන්දයක් ඇත්ද, කාම ඇල්මක් ඇත්ද, කාම මුසපත්වීමක් ඇත්ද, කාම දැවිල්ලක් ඇත්ද, එය චිත්තාභ්‍යන්තරයේ පවත්වන්නේ නැතිනම්, ඒ විදිහටයි ඔහු විසින් කාමයන් දැකලා තියෙන්නේ. යම් අයුරකින් හැසිරෙද්දීත්, සිටිද්දීත්, විෂම ලෝභයත්, දොම්නසත් යන පාපී අකුසල් දහම් වැගිරෙන්නේ නැත්නම්, ඔහු විසින් ඒ විදිහට හැසිරීමත් වාසය කිරීමත් අවබෝධ කරගෙනයි ඉන්නේ.
කථඤ්ච භික්ඛවේ භික්ඛු සබ්බේසංයේව දුක්ඛධම්මානං සමුදයඤ්ච අත්ථගමඤ්ච යථාභූතං පජානාති ඉති රූපං, ඉතිරූපස්ස සමුදයෝ, ඉති රූපස්ස අත්ථගමෝ ඉති වේදනා, ඉති වේදනාය සමුදයෝ, ඉති වේදනාය අත්ථගමෝ; ඉති සඤ්ඤා ....(පෙ).... ඉති සඤ්ඤාය අත්ථගමෝ ඉති සංඛාරා, ඉති සංඛාරානං සමුදයෝ, ඉති සංඛාරානං අත්ථගමෝ; ඉති විඤ්ඤාණං, ඉති විඤ්ඤාණස්ස සමුදයෝ, ඉති විඤ්ඤාණස්ස අත්ථගමෝති. ඒවං ඛෝ භික්ඛවේ භික්ඛු සබ්බේසංයේව දුක්ඛධම්මානං සමුදයඤ්ච අත්ථගමඤ්ච යථාභූතං පජානාති.
පින්වත් මහණෙනි, භික්ෂුව දුක් සහිත සෑම දෙයක් ගැන ම හටගැනීමත්, නැතිවී යාමත් ඒ ආකාරයෙන් ම අවබෝධ කරන්නේ කොහොමද? රූපය යනු මෙයයි. රූපයේ හටගැනීම මෙයයි. රූපයේ නැතිවීම මෙයයි. විඳීම යනු මෙයයි. විඳීමේ හටගැනීම මෙයයි. විඳීමේ නැතිවීම මෙයයි. සඤ්ඤාව යනු මෙයයි ….(පෙ)…. සඤ්ඤාව නැතිවීම මෙයයි. සංස්කාර යනු මෙයයි. සංස්කාරවල හටගැනීම මෙයයි. සංස්කාරවල නැතිවීම මෙයයි. විඤ්ඤාණය යනු මෙයයි. විඤ්ඤාණයේ හටගැනීම මෙයයි. විඤ්ඤාණයේ නැතිවීම මෙයයි. පින්වත් මහණෙනි, ඔන්න ඔය විදිහටයි භික්ෂුව දුක් සහිත සෑම දෙයක් ම ගැනම හටගැනීමත්, නැතිවී යාමත් ඒ ආකාරයෙන් ම අවබෝධ කරන්නේ.
කථඤ්ච භික්ඛවේ භික්ඛුනෝ කාමා දිට්ඨා හොන්ති යථාස්ස කාමේ පස්සතෝ යෝ කාමේසු කාමච්ඡන්දෝ කාමස්නේහෝ කාමමුච්ඡා කාමපරිළාහෝ සෝ නානුසේති. සෙය්‍යථාපි භික්ඛවේ අංගාරකාසු සාධිකපෝරිසා පුණ්ණා අංගාරානං වීතච්චිකානං වීතධූමානං. අථ පුරිසෝ ආගච්ඡෙය්‍ය ජීවිතුකාමෝ අමරිතුකාමෝ සුඛකාමෝ දුක්ඛපටික්කූලෝ. තමේනං ද්වේ බලවන්තෝ පුරිසා නානාබාහාසු ගහෙත්වා තං අංගාරකාසුං උපකඩ්ඪෙය්‍යුං. සෝ ඉති චිති චේව කායං සන්නාමෙය්‍ය. තං කිස්ස හේතු ඤාතං හි භික්ඛවේ තස්ස පුරිසස්ස හෝති: ‘ඉමඤ්චාහං අංගාරකාසුං පපතිස්සාමි, තතෝනිදානං මරණං වා නිගච්ඡාමි මරණමත්තං වා දුක්ඛ’න්ති. ඒවමේව ඛෝ භික්ඛවේ භික්ඛුනෝ අංගාරකාසූපමා කාමා දිට්ඨා හොන්ති, යථාස්ස කාමේ පස්සතෝ, යෝ කාමේසු කාමච්ඡන්දෝ කාමස්නේහෝ කාමමුච්ඡා කාමපරිළාහෝ සෝ නානුසේති.
පින්වත් මහණෙනි, යම් අයුරකින් කාමයන් දකින විට ඔහු තුළ කාමයන් පිළිබඳව යම් කාමච්ඡන්දයක් ඇත්ද, කාම ඇල්මක් ඇත්ද, කාම මුසපත්වීමක් ඇත්ද, කාම දැවිල්ලක් ඇත්ද, එය චිත්තාභ්‍යන්තරයේ පවත්වන්නේ නැතිනම්, ඒ විදිහට භික්ෂුව විසින් කාමයන් දැකලා තියෙන්නේ කොහොමද? පින්වත් මහණෙනි, එය මෙවැනි දෙයක්. මිනිහෙකුගේ උසට වැඩියෙන් ගැඹුර ඇති, ගිනි දළු නැති, දුම් නැති, ගිණි අඟුරු පිරුණු වළක් තියෙනවා. ඔතැනට ජීවත් වෙනු කැමති, නොමැරෙනු කැමති, සැප කැමති, දුක් පිළිකුල් කරන පුරුෂයෙක් එනවා. එතකොට බලවත් පුරුෂයන් දෙදෙනෙක් ඔහුව වෙන් වෙන්ව අත්වලින් අල්ලාගෙන, ගිනි අඟුරු වළ කරා ඇදගෙන යනවා. එතකොට ඔහු එක එක විදිහට කයින් දඟලනවා. ඒකට හේතුව මොකක්ද? පින්වත් මහණෙනි, ඒ පුරුෂයාට දැනුමක් තියෙනවා “මං මේ ගිනි අඟුරු වළට වැටුණෝතින් නම්, ඒ හේතුවෙන් ම මැරිලා යාවි. එක්කෝ මාරාන්තික දුකකට පත්වේවි” කියලා. පින්වත් මහණෙනි, යම් අයුරකින් කාමයන් දකින විට ඔහු තුළ කාමයන් පිළිබඳ යම් කාමච්ඡන්දයක් ඇත්ද, කාම ඇල්මක් ඇත්ද, කාම මුසපත්වීමක් ඇත්ද, කාම දැවිල්ලක් ඇත්ද, එය චිත්තාභ්‍යන්තරයේ පවත්වන්නේ නැතිනම්, භික්ෂුව විසින් කාමය දැකලා තියෙන්නෙත් ඔන්න ඔය විදිහට ගිනි අඟුරු වලක් උපමා කරගෙනයි.
කථඤ්ච භික්ඛවේ භික්ඛුනෝ චාරෝ ච විහාරෝ ච අනුබුද්ධෝ හෝති, යථා චරන්තං විහරන්තං අභිජ්ඣාදෝමනස්සා පාපකා අකුසලා ධම්මා නානුස්සවන්ති, සෙය්‍යථාපි භික්ඛවේ පුරිසෝ බහුකණ්ටකං දායං පවිසෙය්‍ය; තස්සස්ස පුරතෝපි කණ්ටකෝ, පච්ඡතෝ පි කණ්ටකෝ, උත්තරතෝපි කණ්ටකෝ, දක්ඛිණතෝපි කණ්ටකෝ, හෙට්ඨතෝපි කණ්ටකෝ, උපරිතෝපි කණ්ටකෝ. සෝ සතෝ ව අභික්කමෙය්‍ය සතෝ පටික්කමෙය්‍ය; මා මං කණ්ටකෝති. ඒවං ඛෝ භික්ඛවේ යං ලෝකේ පියරූපං සාතරූපං අයං වුච්චති අරියස්ස විනයේ කණ්ටකෝ; තං කණ්ටකෝති ඉති විදිත්වා සංවරෝ ච අසංවරෝ ච වේදිතබ්බෝ.
පින්වත් මහණෙනි, යම් අයුරකින් හැසිරෙද්දීත්, සිටිද්දීත්, විෂම ලෝභයත්, දොම්නසත් යන පාපී අකුසල් දහම් වැගිරෙන්නේ නැතිනම්, භික්ෂුව විසින් ඒ විදිහට හැසිරීමත් වාසය කිරීමත් අවබෝධ කරගෙන ඉන්නේ කොයි ආකාරයෙන්ද? පින්වත් මහණෙනි, එය මෙවැනි දෙයක්. පුරුෂයෙක් කටු අකුල් පිරුණු වනාන්තරයකට ඇතුළු වෙනවා. එතකොට ඔහු ඉදිරියේ තියෙන්නෙත් කටු පඳුරු. පසුපසින් තියෙන්නෙත් කටු පඳුරු. උතුරින් තියෙන්නෙත් කටු පඳුරු. දකුණින් තියෙන්නෙත් කටු පඳුරු. යටින් තියෙන්නෙත් කටු පඳුරු. ඔහුට උඩින් තියෙන්නෙත් කටු පඳුරු. එතකොට ‘මේ කටුපඳුරුවලින් මට කරදරයක් වෙන්න එපා…’ කියලා ඔහු හොඳ සිහියෙන් ම යි ඉස්සරහට යන්නේත්, ඔහු හොඳ සිහියෙන් ම යි ආපස්සට එන්නේත්, පින්වත් මහණෙනි, මේ අයුරින් ලෝකයෙහි ප්‍රිය ස්වරූප ඇති, මිහිරි ස්වරූප ඇති යමක් ඇත්නම්, ආර්ය විනයෙහි මෙයට කියන්නේ කටු කියලයි. එතකොට ඔය කටුව මේ විදිහට දැනගෙනයි සංවර වීමත්, අසංවර වීමත් තේරුම්ගත යුත්තේ.
කථඤ්ච භික්ඛවේ අසංවරෝ හෝති ඉධ භික්ඛවේ භික්ඛු චක්ඛුනා රූපං දිස්වා පියරූපේ රූපේ අධිමුච්චති, අප්පියරූපේ රූපේ ව්‍යාපජ්ජති, අනුපට්ඨිතකායසති ච විහරති පරිත්තචේතසෝ, තඤ්ච චේතෝවිමුත්තිං පඤ්ඤාවිමුත්තිං යථාභූතං නප්පජානාති, යත්ථස්ස තේ උප්පන්නා පාපකා අකුසලා ධම්මා අපරිසේසා නිරුජ්ඣන්ති; සෝතේන සද්දං සුත්වා ....(පෙ).... ඝානේන ගන්ධං ඝායිත්වා ....(පෙ).... ජිව්හාය රසං සායිත්වා ....(පෙ).... කායේන ඵොට්ඨබ්බං ඵුසිත්වා ....(පෙ).... මනසා ධම්මං විඤ්ඤාය පියරූපේ ධම්මේ අධිමුච්චති, අප්පියරූපේ ධම්මේ ව්‍යාපජ්ජති, අනුපට්ඨිතකායසති ච විහරති පරිත්තචේතසෝ, තඤ්ච චේතෝවිමුත්තිං පඤ්ඤාවිමුත්තිං යථාභූතං නප්පජානාති යත්ථස්ස තේ උප්පන්නා පාපකා අකුසලා ධම්මා අපරිසේසා නිරුජ්ඣන්ති. ඒවං ඛෝ භික්ඛවේ අසංවරෝ හෝති.
පින්වත් මහණෙනි, අසංවර වෙන්නේ කොයි විදිහටද? පින්වත් මහණෙනි, මෙහිලා භික්ෂුව ඇසින් රූපයක් දැකලා ප්‍රිය ස්වභාව ඇති රූපයට ගිජු වෙනවා. අප්‍රිය ස්වභාව ඇති රූපයට කිපෙනවා. කය පිළිබඳ සිහිය නොපිහිටුවාගෙන ඉන්නවා. පටු සිතින් ඉන්නවා. යම් තැනක ඒ උපන් පාපී අකුසල් දහම් ඉතිරි නැතුව නිරුද්ධ වෙනවා නම් එම චිත්ත විමුක්තියත්, ප්‍රඥා විමුක්තියත් ගැන ඒ ආකාරයෙන් ම අවබෝධයක් නෑ. කනෙන් ශබ්දයක් අහලා ….(පෙ)…. නාසයෙන් ගන්ධයක් ආඝ්‍රාණය කොට ….(පෙ)…. දිවෙන් රසයක් විඳලා ….(පෙ)…. කයෙන් පහසක් ලබලා ….(පෙ)…. මනසින් අරමුණු සිතලා ප්‍රිය ස්වභාව ඇති අරමුණට ගිජු වෙනවා. අප්‍රිය ස්වභාව ඇති අරමුණට කිපෙනවා. කය පිළිබඳ සිහිය නොපිහිටුවාගෙන ඉන්නවා. පටු සිතින් ඉන්නවා. යම් තැනක ඒ උපන් පාපී අකුසල් දහම් ඉතිරි නැතුව නිරුද්ධ වෙනවා නම් එම චිත්ත විමුක්තියත්, ප්‍රඥා විමුක්තියත් ගැන ඒ ආකාරයෙන් ම අවබෝධයක් නෑ. පින්වත් මහණෙනි, ඔන්න ඔය ආකාරයටයි අසංවර වෙන්නේ.
කථඤ්ච භික්ඛවේ සංවරෝ හෝති: ඉධ භික්ඛවේ භික්ඛු චක්ඛුනා රූපං දිස්වා පියරූපේ රූපේ නාධිමුච්චති, අප්පියරූපේ රූපේ න ව්‍යාපජ්ජති, උපට්ඨිතකායසති ච විහරති අප්පමාණචේතසෝ, තඤ්ච චේතෝවිමුත්තිං පඤ්ඤාවිමුත්තිං යථාභූතං පජානාති, යත්ථස්ස තේ උප්පන්නා පාපකා අකුසලා ධම්මා අපරිසේසා නිරුජ්ඣන්ති; සෝතේන සද්දං සුත්වා ....(පෙ).... ඝානේන ගන්ධං ඝායිත්වා ....(පෙ).... ජිව්හාය රසං සායිත්වා ....(පෙ).... කායේන ඵොට්ඨබ්බං ඵුසිත්වා ....(පෙ).... මනසා ධම්මං විඤ්ඤාය පියරූපේ ධම්මේ නාධිමුච්චති, අප්පියරූපේ ධම්මේ න ව්‍යාපජ්ජති, උපට්ඨිතකායස්සති ච විහරති අප්පමාණ චේතසෝ, තඤ්ච චේතෝවිමුත්තිං පඤ්ඤාවිමුත්තිං යථාභූතං පජානාති, යත්ථස්ස තේ උප්පන්නා පාපකා අකුසලා ධම්මා අපරිසේසා නිරුජ්ඣන්ති; ඒවං ඛෝ භික්ඛවේ සංවරෝ හෝති.
පින්වත් මහණෙනි, සංවර වෙන්නේ කොයි විදිහටද? පින්වත් මහණෙනි, මෙහිලා භික්ෂුව ඇසින් රූපයක් දැකලා ප්‍රිය ස්වභාව ඇති රූපයට ගිජු වෙන්නේ නෑ. අප්‍රිය ස්වභාව ඇති රූපයට කිපෙන්නේ නෑ. කය පිළිබඳ සිහිය පිහිටුවාගෙන ඉන්නවා. ප්‍රමාණ රහිත සිතින් ඉන්නවා. යම් තැනක ඒ උපන් පාපී අකුසල් දහම් ඉතිරි නැතුව නිරුද්ධ වෙනවා නම් ඒ චිත්ත විමුක්තියත්, ප්‍රඥා විමුක්තියත් ගැන ඒ ආකාරයෙන් ම අවබෝධයක් තියෙනවා. කනෙන් ශබ්දයක් අසා ….(පෙ)…. නාසයෙන් ගන්ධයක් ආඝ්‍රාණය කොට ….(පෙ)…. දිවෙන් රසයක් විඳලා ….(පෙ)…. කයෙන් පහසක් ලබලා ….(පෙ)…. මනසින් අරමුණු සිතලා ප්‍රිය ස්වභාව ඇති අරමුණට ගිජු වෙන්නේ නෑ. අප්‍රිය ස්වභාව ඇති අරමුණට කිපෙන්නෙත් නෑ. කය පිළිබඳ සිහිය පිහිටුවාගෙන ඉන්නවා. ප්‍රමාණ රහිත සිතින් ඉන්නවා. යම් තැනක ඒ උපන් පාපී අකුසල් දහම් ඉතිරි නැතුව නිරුද්ධ වෙනවා නම් ඒ චිත්ත විමුක්තියත්, ප්‍රඥා විමුක්තියත් ගැන ඒ ආකාරයෙන් ම අවබෝධයක් තියෙනවා. පින්වත් මහණෙනි, ඔන්න ඔය ආකාරයටයි සංවර වෙන්නේ.
තස්ස චේ භික්ඛවේ, භික්ඛුනෝ ඒවං චරතෝ ඒවං විහරතෝ කදාචි කරහචි සතිසම්මෝසා උප්පජ්ජන්ති පාපකා අකුසලා ධම්මා සරසංකප්පා සඤ්ඤෝජනියා, දන්ධෝ භික්ඛවේ, සතුප්පාදෝ. අථ ඛෝ නං1 ඛිප්පමේව පජහති විනෝදේති, බ්‍යන්තීකරෝති, අනභාවං ගමේති.
පින්වත් මහණෙනි, ඔය විදිහට හැසිරෙන, ඔය විදිහට ම ඉන්න ඒ භික්ෂුවට පවා ඉදින් යම් යම් අවස්ථාවලදී සිහි මුළාවීමෙන් වේගවත් සිතිවිලි ඇති, බැඳීම් ඇති කරවන පාපී අකුසල් දහම් හටගන්න පුළුවනි. පින්වත් මහණෙනි, එතකොට සිහිය ඉපදීම සිදුවන්නේ හෙමිහිටයි. නමුත් එතකොට ම (සිහිය උපන් සැණින්) ඒ අකුසලය වහාම දුරු කරනවා. අභාවයට පත් කරනවා. ආයෙමත් නූපදින විදිහට කටයුතු කරනවා.
සෙය්‍යථාපි භික්ඛවේ, පුරිසෝ දිවසසන්තත්තේ අයෝකටාහේ ද්වේ වා තීණි වා උදකඵුසිතානි නිපාතෙය්‍ය. දන්ධෝ භික්ඛවේ උදකඵුසිතානං නිපාතෝ, අථ ඛෝ නං ඛිප්පමේව පරික්ඛයං පරියාදානං ගච්ඡෙය්‍ය. ඒවමේව ඛෝ භික්ඛවේ, තස්ස චේ භික්ඛුනෝ ඒවං චරතෝ ඒවං විහරතෝ කදාචි කරහචි සතිසම්මෝසා උප්පජ්ජන්ති පාපකා අකුසලා ධම්මා සරසංකප්පා සඤ්ඤෝජනියා; දන්ධෝ භික්ඛවේ, සතුප්පාදෝ. අථ ඛෝ නං ඛිප්පමේව පජහති විනෝදේති බ්‍යන්තීකරෝති අනභාවං ගමේති. ඒවං ඛෝ භික්ඛවේ භික්ඛුනෝ චාරෝ ච විහාරෝ ච අනුබුද්ධෝ හෝති යථා චරන්තං විහරන්තං අභිජ්ඣා දෝමනස්සා පාපකා අකුසලා ධම්මා නානුස්සවන්ති.
පින්වත් මහණෙනි, ඒක මේ වගේ දෙයක්. පුරුෂයෙක් දහවල පුරා රත්වුණු යකඩ කටාරමකට වතුර බින්දු දෙක තුනක් වක්කරනවා. පින්වත් මහණෙනි, ඒ වතුර බින්දු වැටෙන්නේ හෙමිහිටයි. නමුත් ඒ වතුර බින්දු වැටුණු සැණින් ම ඒවා නැතිවෙලා යනවා. ඔන්න ඔය විදිහට ම පින්වත් මහණෙනි, මේ අයුරින් හැසිරෙන මේ අයුරින් වාසය කරන ඒ භික්ෂුවට පවා ඉදින් යම් යම් අවස්ථාවලදී සිහි මුළාවීමෙන් වේගවත් සිතිවිලි ඇති, බැඳීම් ඇති කරවන, පාපී අකුසල් දහම් හටගන්න පුළුවනි. පින්වත් මහණෙනි, එතකොට සිහිය ඉපදීම සිදුවන්නේ හෙමිහිටයි. නමුත් එතකොට ම (සිහිය උපන් සැණින්) ඒ අකුසලය වහාම දුරු කරනවා. අභාවයට පත් කරනවා. ආයෙමත් නූපදින විදිහට කටයුතු කරනවා. පින්වත් මහණෙනි, යම් අයුරකින් හැසිරෙද්දීත්, සිටිද්දීත්, විෂම ලෝභයත්, දොම්නසත් යන පාපී අකුසල් දහම් වැගිරෙන්නේ නැතිනම්, ඒ විදිහට හැසිරීමත් වාසය කිරීමත් භික්ෂුව හට අවබෝධ වෙලා තියෙන්නේ ඔන්න ඔය ආකාරයටයි.
තඤ්චේ භික්ඛවේ භික්ඛුං ඒවං චරන්තං ඒවං විහරන්තං රාජානෝ වා රාජමහාමත්තා වා මිත්තා වා අමච්චා වා ඤාතී වා සාලෝහිතා වා භෝගේහි අභිහට්ඨුං පවාරෙය්‍යුං: ඒහම්භෝ පුරිස, කින්තේ ඉමේ කාසාවා අනුදහන්ති? කිං මුණ්ඩෝ කපාලමනුචරසි? ඒහි හීනායාවත්තිත්වා භෝගේ ච භුඤ්ජස්සු, පුඤ්ඤානි ච කරෝහීති. සෝ වත භික්ඛවේ භික්ඛු ඒවං චරන්තෝ ඒවං විහරන්තෝ සික්ඛං පච්චක්ඛාය හීනායාවත්තිස්සතීති නේතං ඨානං විජ්ජති.
පින්වත් මහණෙනි, ඔය අයුරින් හැසිරෙන, ඔය අයුරින් වාසය කරන, ඒ භික්ෂුවට රජවරු වේවා, රාජමහාමාත්‍යවරු වේවා, මිතුරන් වේවා, යහළුවන් වේවා, ඤාතීන් වේවා, සහලේ ඤාතීන් වේවා, ඇවිදින් බොහෝ සැපසම්පත් දෙන්න හදනවා නම්, “එම්බා පුරුෂය, ඔය කහවත ඇත්තෙන් ම නුඹට වදයක් නේද? හිසත් මුඩු කරගෙන, කබලක් අතට ගෙන අසවල් දෙයකට නම් පිඬුසිඟා යනවද? මෙහෙ එන්න. ලාමක ගිහි බවට ඇවිත් භෝග සම්පත් අනුභව කරන්න. පිනුත් කරගන්න” කියලා. පින්වත් මහණෙනි, සැබවින් ම ඒ භික්ෂුව ඔය අයුරින් හැසිරෙමින් ඔය අයුරින් වසමින් පැවිදි බවේ හික්මීම ප්‍රතික්ෂේප කරලා ලාමක ගිහි බවට වැටෙනවා යන කරුණ සිදු වන දෙයක් නම් නොවේ.
සෙය්‍යථාපි භික්ඛවේ ගංගානදී පාචීනනින්නා පාචීනපෝණා පාචීනපබ්භාරා. අථ මහාජනකායෝ ආගච්ඡෙය්‍ය කුද්දාලපිටකං ආදාය: මයං ඉමං ගංගානදිං පච්ඡානින්නං කරිස්සාම පච්ඡාපෝණං පච්ඡාපබ්භාරන්ති. තං කිම්මඤ්ඤථ භික්ඛවේ, අපි නු සෝ මහාජනකායෝ ගංගානදිං පච්ඡානින්නං කරෙය්‍ය පච්ඡාපෝණං පච්ඡාපබ්භාරන්ති? නෝ හේතං භන්තේ. තං කිස්ස හේතු: ගංගානදී භන්තේ පාචීන නින්නා පාචීන පෝණා පාචීන පබ්භාරා, සා න සුකරා පච්ඡානින්නං කාතුං පච්ඡාපෝණං පච්ඡාපබ්භාරං. යාවදේව ච පන සෝ මහාජනකායෝ කිලමථස්ස විඝාතස්ස භාගී අස්සාති.
පින්වත් මහණෙනි, ඒක මේ වගේ දෙයක්. ගංඟා නම් නදිය තියෙන්නේ පෙරදිගට නැමිලයි. පෙරදිගට නැඹුරු වෙලයි. පෙරදිගට බර වෙලයි. එතකොට උදලු කැති අරගෙන මහා ජනකාය එනවා. “අපි මේ ගංඟා නම් නදිය බටහිරට නැඹුරු කරමු. බටහිරට යොමු කරමු. බටහිරට බර කරමු” කියලා. පින්වත් මහණෙනි, ඒ ගැන ඔබ කුමක්ද හිතන්නේ? ඔය මහා ජනකායට ගංඟා නදිය බටහිරට යොමු කරලා, බටහිරට නැඹුරු කරලා, බටහිරට බර කරලා දමන්න පුළුවන්ද? ස්වාමීනී, එය නොවේ ම ය. ඒකට හේතුව කුමක්ද? ස්වාමීනී, ගංඟා නදිය තියෙන්නේ පෙරදිගට නැමිලයි. පෙරදිගට නැඹුරු වෙලයි. පෙරදිගට බර වෙලයි. එය බටහිරට නවනවා කියන එක, එය බටහිරට නැඹුරු කරනවා කියන එක, බටහිරට බර කරනවා කියන එක, ලේසි දෙයක් නම් නොවේ. ඔය මහා ජනකාය ක්ලාන්තයට පත් වීමත්, දුකට පත් වීමත් විතරයි ඕකෙන් සිදු වන්නේ.
ඒවමේව ඛෝ භික්ඛවේ තඤ්චේ භික්ඛුං ඒවං චරන්තං ඒවං විහරන්තං රාජානෝ වා රාජමහාමත්තා වා මිත්තා වා අමච්චා වා ඤාතී වා සාලෝහිතා වා භෝගේහි අභිහට්ඨුං පවාරෙය්‍යුං: “ඒහම්භෝ පුරිස, කින්තේ ඉමේ කාසාවා අනුදහන්ති? කිං මුණ්ඩෝ කපාලමනුචරසි? ඒහි හීනායාවත්තිත්වා භෝගේ ච භුඤ්ජස්සු, පුඤ්ඤානි ච කරෝහී”ති. සෝ පන භික්ඛවේ භික්ඛු ඒවං චරන්තෝ ඒවං විහරන්තෝ සික්ඛං පච්චක්ඛාය හීනායාවත්තිස්සතීති නේතං ඨානං විජ්ජති, තං කිස්ස හේතු: යං හි තං භික්ඛවේ චිත්තං දීඝරත්තං විවේකනින්නං විවේකපෝණං විවේකපබ්භාරං. තථා හීනායාවත්තිස්සතීති නේතං ඨානං විජ්ජතීති.
පින්වත් මහණෙනි, මේකත් ඒ වගේ තමයි. ඔය අයුරින් හැසිරෙන, ඔය අයුරින් වාසය කරන, ඒ භික්ෂුවට රජවරු වේවා, රාජමහාමාත්‍යවරු වේවා, මිතුරන් වේවා, යහළුවන් වේවා, ඤාතීන් වේවා, සහලේ ඤාතීන් වේවා, ඇවිදින් බොහෝ සැපසම්පත් දෙන්න හදනවා නම්, “එම්බා පුරුෂය, ඔය කහවත ඇත්තෙන්ම නුඹට වදයක් නේද? හිසත් මුඩු කරගෙන, කබලක් අතට ගෙන අසවල් දෙයකට නම් පිඬුසිඟා යනවද? මෙහෙ එන්න. ලාමක ගිහි බවට ඇවිත් භෝග සම්පත් අනුභව කරන්න. පිනුත් කරගන්න” කියලා. පින්වත් මහණෙනි, සැබවින් ම ඒ භික්ෂුව ඔය අයුරින් හැසිරෙමින් ඔය අයුරින් වසමින් පැවිදි බවේ හික්මීම ප්‍රතික්ෂේප කරලා ලාමක ගිහි බවට වැටෙනවා යන කරුණ සිදු වන දෙයක් නම් නොවේ. ඒකට හේතුව කුමක්ද? පින්වත් මහණෙනි, යම් හෙයකින් බොහෝ කාලයක් තිස්සේ ඒ හිත විවේකයට යොමු කරලයි තියෙන්නේ. විවේකයට නැඹුරු කරලයි තියෙන්නේ. විවේකයට බර කරලයි තියෙන්නේ. ඒ නිසා ලාමක ගිහි බවට පත්වෙනවාය යන්න සිදු වන දෙයක් නම් නොවේ.
සාදු! සාදු!! සාදු!!!
දුක්ඛධම්ම සූත්‍රය නිමා විය.
