සංයුත්ත නිකාය
සළායතන වග්ගෝ
1.9.9. ද්වය සුත්තං
1.9.9. දෙකක් මුල් කොට වදාළ දෙසුම
ද්වයං වෝ භික්ඛවේ, දේසිස්සාමි. තං සුණාථ. කිඤ්ච භික්ඛවේ ද්වයං? චක්ඛුඤ්චේව රූපා ච, සෝතඤ්චේව සද්දා ච, ඝානඤ්චේව ගන්ධා ච, ජිව්හාචේව රසා ච, කායෝ චේව ඵොට්ඨබ්බා ච, මනෝ චේව ධම්මා ච, ඉදං වුච්චති භික්ඛවේ ද්වයං.
පින්වත් මහණෙනි, මා ඔබට දේශනා කරන්නට යන්නේ දෙකක් ගැනයි. එය සවන් යොමා අසන්න. පින්වත් මහණෙනි, දෙක යනු කුමක්ද? ඇසත් රූපත් ය, කනත් ශබ්දත් ය, නාසයත් ගඳ-සුවඳත් ය, දිවත් රසයත් ය, කයත් පහසත් ය, මනසත් මනසට අරමුණු වන දේත් ය. පින්වත් මහණෙනි, දෙකයි කියන්නේ මෙයට යි.
යෝ භික්ඛවේ ඒවං වදෙය්‍ය: “අහමේතං ද්වයං පච්චක්ඛාය අඤ්ඤං ද්වයං පඤ්ඤාපෙස්සාමී”ති, තස්ස වාචාවත්ථුරේවස්ස. පුට්ඨෝ ච න සම්පායෙය්‍ය. උත්තරිඤ්ච විඝාතං ආපජ්ජෙය්‍ය. තං කිස්ස හේතු? යථා තං භික්ඛවේ අවිසයස්මින්ති.
පින්වත් මහණෙනි, යම් කෙනෙක් මේ විදිහට කිව්වොත්, ‘මම මේ දෙක ප්‍රතික්ෂේප කොට වෙන දෙකක් පණවන්නෙමි’ කියා, එය සීමා වෙන්නේ ඔහුගේ වචනවලට විතරයි. කරුණු විමසද්දි පිළිතුරු සොයා ගන්ට බැරිව යනවා. ඉස්සරහට ලොකු කරදරයක වැටෙනවා. එයට හේතුව කුමක්ද? පින්වත් මහණෙනි, තමන්ට විෂය නැති දේවල් කතා කරන්න ගියහම ඒක තමයි සිදුවන්නේ.
සාදු! සාදු!! සාදු!!!
ද්වය සූත්‍රය නිමා විය.
