අංගුත්තර නිකාය
පඤ්චක නිපාතෝ
5.2.2.10. ආසවක්ඛය සුත්තං
5.2.2.10. ආශ්‍රවයන් ක්ෂය වීම ගැන වදාළ දෙසුම
(සාවත්ථිනිදානං:)
සැවැත් නුවර දී ය ……
පඤ්චිමේ භික්ඛවේ ධම්මා භාවිතා බහුලීකතා ආසවානං ඛයාය සංවත්තන්ති. කතමේ පඤ්ච?
මහණෙනි, මේ පස් වැදෑරුම් ධර්මයන් දියුණු කරගත් විට, බහුල කරගත් විට ආශ්‍රවයන් ක්ෂය වීම පිණිස පවතින්නේ ය. ඒ කවර පසක් ද යත්;
ඉධ භික්ඛවේ භික්ඛු අසුභානුපස්සී කායේ විහරති, ආහාරේ පටික්කූලසඤ්ඤී, සබ්බලෝකේ අනභිරතසඤ්ඤී, සබ්බසංඛාරේසු අනිච්චානුපස්සී. මරණසඤ්ඤා ඛෝ පනස්ස අජ්ඣත්තං සූපට්ඨිතා හෝති.

මහණෙනි, මෙහිලා භික්ෂුව (1). කය පිළිබඳ ව අසුභ වශයෙන් නුවණින් දකිමින් වාසය කරයි. (2). ආහාරයෙහි පිළිකුල් සංඥාවෙන් යුක්ත ව, (3). සියළු ලෝකයෙහි නොඇලෙන සංඥාවෙන් යුක්ත ව, (4). සියළු සංස්කාරයන් හි අනිත්‍ය නුවණින් දකිමින්, (5). මරණ සංඥාව තමා තුළ මැනැවින් පිහිටුවා ගෙන සිටින්නේ වෙයි.
ඉමේ ඛෝ භික්ඛවේ පඤ්ච ධම්මා භාවිතා බහුලීකතා ආසවානං ඛයාය සංවත්තන්තී’ති.
මහණෙනි, මේ පස් වැදෑරුම් ධර්මයන් දියුණු කරගත් විට, බහුල කරගත් විට ආශ්‍රවයන් ක්ෂය වීම පිණිස පවතින්නේ ය.
සාදු! සාදු!! සාදු!!!
ආසවක්ඛය සූත්‍රය නිමා විය.
සඤ්ඤාවග්ගෝ දුතියෝ
දෙවෙනි සඤ්ඤා වර්ගය අවසන් විය.
තස්සුද්දානං
එහි පිළිවෙළ උද්දානය යි :
ද්වේ ච සඤ්ඤා ද්වේ වඩ්ඪි ච සාකච්ඡා ච සජීවතා
ඉද්ධිපාදා ච ද්වේ වුත්තා නිබ්බිදා චාසවක්ඛයා
සඤ්ඤා සූත්‍ර දෙක, වඩ්ඪි සූත්‍ර දෙක, සාකච්ඡා සූත්‍රය, සාජීව සූත්‍රය, ඉද්ධිපාද සූත්‍ර දෙක, නිබ්බිදා සූත්‍රය සහ ආසවක්ඛය සූත්‍රය වශයෙන් මෙහි සූත්‍ර දශයකි.
