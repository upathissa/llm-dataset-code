සංයුත්ත නිකාය
සළායතන වග්ගෝ
7.1.9. අචේල සුත්තං
7.1.9. අචේලකස්සප සමඟ ඇති වූ සාකච්ඡාව ගැන දෙසුම
තේන ඛෝ පන සමයේන අචේලෝ කස්සපෝ මච්ඡිකාසණ්ඩං අනුප්පත්තෝ හෝති, චිත්තස්ස ගහපතිනෝ පුරාණගිහීසහායකෝ. අස්සෝසි ඛෝ චිත්තෝ ගහපති අචේලෝ කිර කස්සපෝ මච්ඡිකාසණ්ඩං අනුප්පත්තෝ අම්හාකං පුරාණගිහීසහායෝති. අථ ඛෝ චිත්තගහපති යේන අචේලෝ කස්සපෝ තේනුපසංකමි, උපසංකමිත්වා අචේලේන කස්සපේන සද්ධිං සම්මෝදි. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි. ඒකමන්තං නිසින්නෝ ඛෝ චිත්තෝ ගහපති අචේලං කස්සපං ඒතදවෝච: කීව චිරං පබ්බජිතෝසි භන්තේ කස්සපාති? තිංස මත්තානි ඛෝ මේ ගහපති වස්සානි පබ්බජිතස්සාති. ඉමේහි පන තේ භන්තේ තිංස මත්තේහි වස්සේහි අත්ථි කෝචි උත්තරිමනුස්සධම්මා අලමරියඤාණදස්සනවිසේසෝ අධිගතෝ ඵාසුවිහාරෝති? ඉමේහි ඛෝ මේ ගහපති තිංස මත්තේහි වස්සේහි නත්ථි කෝචි උත්තරිමනුස්සධම්මා අලමරියඤාණදස්සනවිසේසෝ අධිගතෝ ඵාසුවිහාරෝ, අඤ්ඤත්‍ර නග්ගෙය්‍යා ච මුණ්ඩෙය්‍යා ච පාවළනිප්ඵෝටනාය චාති.
ඒ දිනවල චිත්ත ගෘහපතිතුමාගේ පැරණි ගිහි යාළුවෙකු වූ අචේල කස්සප නම් වූ නිරුවත් තවුසා මච්ඡිකාසණ්ඩයට පැමිණිලා හිටියා. එතකොට චිත්ත ගෘහපතිතුමාට අපගේ පැරණි ගිහි යහළුවෙකු වූ අචේල කස්සප නම් වූ නිරුවත් තවුසා මච්ඡිකාසණ්ඩයට පැමිණිලා සිටින බව අසන්ට ලැබුණා. ඉතින් චිත්ත ගෘහපතිතුමා අචේල කස්සප නම් වූ නිරුවත් තවුසා සිටි තැනට පැමිණුනා. පැමිණිලා අචේල කස්සප නම් වූ නිරුවත් තවුසා සමඟ සතුටු වුණා. සතුටු විය යුතු පිළිසඳර කථාබහේ යෙදිලා එකත්පස්ව වාඩිවුණා. එකත්පස්ව වාඩිවුණු චිත්ත ගෘහපතිතුමා අචේල කස්සප නම් වූ නිරුවත් තවුසාගෙන් මෙකරුණ විමසුවා. “ස්වාමීනි, කස්සපයෙනි, පැවිදිවෙලා සෑහෙන කාලයක් ගත වෙනවාද?” “ගෘහපතිතුමනි, මගේ පැවිදි ජීවිතයට අවුරුදු තිහක් විතර වෙනවා.” “ඉතින් ස්වාමීනි, ඔය තිස් අවුරුද්දක් පමණ කාලය තුළදී උත්තරීතර මනුෂ්‍ය ධර්මයක් වන උතුම් ඤාණ දර්ශන විශේෂයක් සාක්‍ෂාත් කරගෙන පහසුවෙන් වාසය කිරීමක් තියෙනවාද?” “අනේ ගෘහපතිතුමනි, මේ තිස් අවුරුද්දක් පමණ කාලය තුළ මේ හෙළුවත්, හිස මුඩු බවත්, වැලිපිස දෑමට ගන්නා මොණරපිල් කළඹත් හැර උත්තරීතර මනුෂ්‍ය ධර්මයක් වන උතුම් ඤාණදර්ශන විශේෂයක් සාක්‍ෂාත් කරගෙන පහසුවෙන් වාසය කිරීමක් නම් මට ලැබුණේ නෑ.”
ඒවං වුත්තේ චිත්තෝ ගහපති අචේලං කස්සපං ඒතදවෝච: අච්ඡරියං වත භෝ අබ්භුතං වත භෝ ධම්මස්ස ස්වාක්ඛාතතා යත්‍ර හි නාම තිංසමත්තේහි වස්සේහි න කෝචි උත්තරිමනුස්සධම්මා අලමරියඤාණදස්සනවිසේසෝ අධිගතෝ භවිස්සති ඵාසුවිහාරෝ අඤ්ඤත්‍ර නග්ගෙය්‍යා ච මුණ්ඩෙය්‍යා ච පාවළනිප්ඵෝටනාය චාති.
මෙසේ පැවසූ විට චිත්ත ගෘහපතිතුමා අචේල කස්සප නිරුවත් තවුසා හට මෙහෙම කිව්වා. “යම් හෙයකින් ඔබ තිස් අවුරුද්දක් පමණ කාලයක් මුළුල්ලේ හෙළුවැල්ලත්, හිස මුඩු බවත්, වැලි පිසදාන මොණරපිල් කළඹත් හැර උත්තරීතර මනුෂ්‍ය ධර්මයක් වන කිසිදු උතුම් ඤාණදර්ශන විශේෂයක් සාක්‍ෂාත් කරගෙන පහසුවෙන් වාසය කිරීම නොලැබුණා නම්, අහෝ පින්වත, (මා සරණ ගිය) ධර්මය මැනවින් දේශනා කොට වදාළ බව නම් ඒකාන්තයෙන් ම ආශ්චර්යයක්. ඒකාන්තයෙන් ම පුදුම සහගතයි.”
තුය්හං පන ගහපති කීව චිරං උපාසකත්තං උපගතස්සාති? මය්හම්පි ඛෝ භන්තේ තිංස මත්තානි වස්සානි උපාසකත්තං උපගතස්සාති. ඉමේහි ඛෝ පන තේ ගහපති, තිංසමත්තේහි වස්සේහි අත්ථි කෝචි උත්තරිමනුස්සධම්මා අලමරියඤාණදස්සනවිසේසෝ අධිගතෝ ඵාසුවිහාරෝති? කිං හි නෝ සියා භන්තේ. අහං හි භන්තේ යාවදේව ආකංඛාමි විවිච්චේව කාමේහි විවිච්ච අකුසලේහි ධම්මේහි සවිතක්කං සවිචාරං විවේකජං පීතිසුඛං පඨමං ඣානං උපසම්පජ්ජ විහරාමි. අහං හි භන්තේ යාවදේව ආකංඛාමි. විතක්කවිචාරානං වූපසමා ....(පෙ).... දුතියං ඣානං උපසම්පජ්ජ විහරාමි. අහං හි භන්තේ, යාවදේව ආකංඛාමි පීතියා ච විරාගා ....(පෙ).... තතියං ඣානං උපසම්පජ්ජ විහරාමි. අහං හි භන්තේ යාවදේව ආකංඛාමි සුඛස්ස ච පහානා ....(පෙ).... චතුත්ථං ඣානං උපසම්පජ්ජ විහරාමි. සචේ ඛෝ පනාහං භන්තේ භගවතෝ පඨමතරං කාලං කරෙය්‍යං අනච්ඡරියං ඛෝ පනේතං යං මං භගවා ඒවං ව්‍යාකරෙය්‍ය: නත්ථිතං සංයෝජනං යේන සංයෝජනේන සඤ්ඤුත්තෝ චිත්තෝ ගහපති පුන ඉමං ලෝකං ආගච්ඡෙය්‍යාති.
“ගෘහපතිතුමනි, ඔබ උපාසකභාවයට පත්වෙලා සෑහෙන්න කල් ගත වෙනවාද?” “ස්වාමීනි, මටත් උපාසක බවට පත්වෙලා තිස් අවුරුද්දක් පමණ කල් ගෙවුනා.” “ඉතින් ගෘහපතිතුමනි, ඔය තිස් අවුරුද්දක් පමණ කාලය තුළ දී උත්තරීතර මනුෂ්‍ය ධර්මයක් වන කිසියම් උතුම් ඤාණ දර්ශන විශේෂයක් සාක්‍ෂාත් කරගෙන පහසුවෙන් වාසය කිරීමක් තියෙනවාද?” “ස්වාමීනි, මොකද නැත්තේ? ස්වාමීනි, මම නම් කැමති තාක්කල් කාමයන්ගෙන් වෙන්ව අකුසල් දහමින් වෙන්ව විතර්ක සහිත වූ විචාර සහිත වූ විවේකයෙන් හටගත් ප්‍රීති සුඛය ඇති පළමුවෙනි ධ්‍යානය උපදවාගෙන එයට පැමිණ වාසය කරන කෙනෙක්. ස්වාමීනි, මං කැමති තාක්කල් විතර්ක විචාරයන්ගේ සංසිඳීමෙන් ….(පෙ)…. දෙවෙනි ධ්‍යානයට පැමිණ වාසය කරන කෙනෙක්. ස්වාමීනි, මං කැමති තාක්කල් ප්‍රීතියට නොඇලීමෙන් ….(පෙ)…. තුන්වෙනි ධ්‍යානයට පැමිණ වාසය කරන කෙනෙක්. ස්වාමීනි, මං කැමති තාක්කල් සැපය ද ප්‍රහාණය කිරීමෙන්, දුක ද ප්‍රහාණය කිරීමෙන්, කලින්ම සොම්නස් දොම්නස් ඉක්මවා යෑමෙන් දුක් සැප රහිත වූ උපේක්‍ෂාවෙන් යුතු පාරිශුද්ධ සිහි ඇති හතරවෙනි ධ්‍යානයට පැමිණ වාසය කරන කෙනෙක්. ස්වාමීනි, ඉදින් යම් හෙයකින් භාග්‍යවතුන් වහන්සේට කලින් මං කළුරිය කළොත් භාග්‍යවතුන් වහන්සේ මං පිළිබඳව ‘චිත්ත ගෘහපතිතුමා යම් කෙලෙස් බන්ධනයකින් බැඳී මේ ලෝකයට ආපසු එනවා නම්, එබඳු සංයෝජනයක් ඔහු තුළ නැතැ’ යි කියන මේ විදිහේ ප්‍රකාශයක් වදාරණ සේක්ය කියන කරුණ ආශ්චර්යයක් නම් නොවේ.
ඒවං වුත්තේ අචේලෝ කස්සපෝ චිත්තං ගහපතිං ඒතදවෝච: අච්ඡරියං වත භෝ අබ්භුතං වත භෝ ධම්මස්ස ස්වාක්ඛාතතා, යත්‍ර හි නාම ගිහී ඕදාතවසනා ඒවරූපං උත්තරිමනුස්සධම්මා අලමරියඤාණදස්සනවිසේසං අධිගමිස්සන්ති ඵාසුවිහාරං. ලභෙය්‍යාහං ගහපති ඉමස්මිං ධම්මවිනයේ පබ්බජ්ජං, ලභෙය්‍යං උපසම්පදන්ති.
එසේ කී විට අචේල කස්සප නිරුවත් තවුසා චිත්ත ගෘහපතියාට මෙහෙම කිව්වා. “අහෝ පින්වත, ධර්මයෙහි මැනැවින් දේශනා කොට වදාළ බව නම් ඒකාන්තයෙන්ම ආශ්චර්ය ම යි. ඒකාන්තයෙන්ම පුදුමයක් ම යි. යම් ධර්ම විනයක සුදුවත් හඳින ගිහි ශ්‍රාවකයන් ඔය ආකාරයෙන් උත්තරීතර මනුෂ්‍ය ධර්මයක් වන කිසියම් උතුම් ඤාණ දර්ශන විශේෂයක් සාක්‍ෂාත් කරගෙන පහසුවෙන් වාසය කරනවා නම්, ගෘහපතිතුමනි, මේ ධර්ම විනය තුළ මාත් පැවිදි බව ලබා ගන්නම්. උපසම්පදාව ලබා ගන්නම්.”
අථ ඛෝ චිත්තෝ ගහපති අචේලං කස්සපං ආදාය යේන ථේරා භික්ඛූ තේනුපසංකමි, උපසංකමිත්වා ථේරේ භික්ඛූ ඒතදවෝච: අයං භන්තේ අචේලෝ කස්සපෝ අම්හාකං පුරාණගිහිසහායෝ. ඉමං ථේරා පබ්බාජෙන්තු උපසම්පාදෙන්තු. අහමස්ස උස්සුක්කං කරිස්සාමි චීවරපිණ්ඩපාතසේනාසනගිලානප්පච්චයභේසජ්ජපරික්ඛාරානන්ති.
එතකොට චිත්ත ගෘහපතිතුමා අචේල කස්සප නිරුවත් තවුසාත් රැගෙන ස්ථවිර භික්‍ෂුන් වහන්සේලා වැඩසිටි තැනට පැමිණුනා. පැමිණිලා ස්ථවිර භික්‍ෂූන්ට මෙකරුණ සැළ කළා. “ස්වාමීනි, මේ අපගේ පැරණි ගිහි යහළුවෙකු වන අචේල කස්සපයි. ස්ථවිරයන් වහන්සේලා මොහුව පැවිදි කරන සේක්වා. උපසම්පදා කරන සේක්වා. මං මොහුට සිවුරු, පිණ්ඩපාත, සේනාසන, ගිලන්පස බෙහෙත් පිරිකර ලබා දෙන්නට උත්සාහ කරන්නම්.”
අලත්ථ ඛෝ අචේලෝ කස්සපෝ ඉමස්මිං ධම්මවිනයේ පබ්බජ්ජං අලත්ථ උපසම්පදං. අචිරූපසම්පන්නෝ ච පනායස්මා කස්සපෝ ඒකෝ වූපකට්ඨෝ අප්පමත්තෝ ආතාපී පහිතත්තෝ විහරන්තෝ න චිරස්සේව යස්සත්ථාය කුලපුත්තා සම්මදේව අගාරස්මා අනගාරියං පබ්බජන්ති, තදනුත්තරං බ්‍රහ්මචරියපරියෝසානං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහාසි. ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායාති අබ්භඤ්ඤාසි. අඤ්ඤතරෝ ච පනායස්මා කස්සපෝ අරහතං අහෝසීති.
අචේල කස්සප නිරුවත් තවුසා මේ ධර්මය විනය තුළ (බුදු සසුනෙහි) පැවිදි බව ලැබුවා. උපසම්පදාව ලැබුවා. උපසම්පදාව ලබා ගත් නොබෝ කලකින් ම ආයුෂ්මත් කස්සපයන් වහන්සේ හුදෙකලා වුණා. පිරිසෙන් වෙන් වුණා. අප්‍රමාදී වුණා. කෙලෙස් තවන වීරියෙන් යුතු වුණා. දහමට දිවි පුදා ධර්මයේ හැසිරෙන කොට නොබෝ කලකින් ම යම් කුලපුත්‍රයෝ යම් කිසි ලොව්තුරු අපේක්ෂාවකින් ගිහි ජීවිතය අත්හැරලා මනාකොට බුදු සසුනෙහි පැවිදි වුණා ද, අන්න ඒ උත්තරීතර බඹසර පූර්ණත්වය වන අමා නිවන මේ ජීවිතයෙහි දී ම විශේෂ ඤාණයකින් යුතුව අවබෝධ කරගෙන පැමිණ වාසය කළා. ‘ඉපදීම ක්‍ෂය වුණා. බඹසර වාසය සම්පූර්ණ කරගත්තා. නිවන පිණිස කළ යුතු දේ කර ගත්තා. නිවන පිණිස කළ යුතු වෙන දෙයක් නැතැ’යි අවබෝධ වුණා. ආයුෂ්මත් කස්සපයන් වහන්සේ එක්තරා රහතන් වහන්සේ නමක් බවට පත් වුණා.
සාදු ! සාදු !! සාදු !!!
අචේල සූත්‍රය නිමා විය.
