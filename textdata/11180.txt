අංගුත්තර නිකාය
අට්ඨක නිපාතෝ
8.2.4.6. නාගිත සුත්තං
8.2.4.6. නාගිත තෙරුන්ට වදාළ දෙසුම
ඒකං සමයං භගවා කෝසලේසු චාරිකං චරමානෝ මහතා භික්ඛුසංඝේන සද්ධිං යේන ඉච්ඡානංගලං නාම කෝසලානං බ්‍රාහ්මණගාමෝ තදවසරි. තත්‍ර සුදං භගවා ඉච්ඡානංගලේ විහරති ඉච්ඡානංගලවනසණ්ඩේ. අස්සෝසුං ඛෝ ඉච්ඡානංගලකා බ්‍රාහ්මණ ගහපතිකා සමණෝ ඛලු‍ භෝ ගෝතමෝ සක්‍යපුත්තෝ සක්‍යකුලා පබ්බජිතෝ ඉච්ඡානංගලං අනුපත්තෝ ඉච්ඡානංගලේ විහරති ඉච්ඡානංගලවනසණ්ඩේ. තං ඛෝ පන භගවන්තං ගෝතමං ඒවං කල්‍යාණෝ කිත්තිසද්දෝ අබ්භුග්ගතෝ; ‘ඉතිපි සෝ භගවා අරහං සම්මාසම්බුද්ධෝ ....(පෙ).... සාධු ඛෝ පන තථාරූපානං අරහතං දස්සනං හෝතීති.
එක් සමයක භාග්‍යවතුන් වහන්සේ කොසොල් ජනපදයෙහි චාරිකාවෙහි වඩමින් මහත් වූ භික්ෂු සංඝයා සමඟ ඉච්ඡානංගල නම් වූ කෝසලවාසීන්ගේ බ්‍රාහ්මණ ගමකට වැඩම කළ සේක. එකල්හී භාග්‍යවතුන් වහන්සේ ඒ ඉච්ඡානංගලයෙහි ඉච්ඡානංගල වන ලැහැබෙහි වැඩවසන සේක.
ඉච්ඡානංගලවැසි බ්‍රාහ්මණ ගෘහපතීහු මෙකරුණ ඇසූහ. ‘ශාක්‍ය පුත්‍ර වූ ශාක්‍ය කුලයෙන් නික්මී පැවිදි වූ ශ්‍රමණ භවත් ගෞතමයන් වහන්සේ ඉච්ඡානංගලයට වැඩම කොට ඉච්ඡානංගලයෙහි ඉච්ඡානංගල වන ලැහැබෙහි වැඩ වාසය කරති’ යි.
ඒ භවත් ගෞතමයන් වහන්සේගේ මෙබඳු වූ කල්‍යාණ කීර්ති ඝෝෂාවක් උස් ව පැන නැංගේ ය. එනම් මේ මේ කරුණෙනුත් ඒ භාග්‍යවතුන් වහන්සේ අරහං වන සේක. සම්මා සම්බුද්ධ වන සේක. ….(පෙ)…. එබඳු වූ රහතුන්ගේ දැක්ම පවා ඉතා යහපත් ය’ යනුවෙනි.
අථ ඛෝ ඉච්ඡානංගලකා බ්‍රාහ්මණ ගහපතිකා තස්සා රත්තියා අච්චයේන පහූතං ඛාදනීයං භෝජනීයං ආදාය යේන ඉච්ඡානංගලා වනසණ්ඩෝ තේනුපසංකමිංසු. උපසංකමිත්වා බහිද්වාරකොට්ඨකේ අට්ඨංසු උච්චාසද්දා මහාසද්දා.
ඉක්බිති ඉච්ඡානංගලවැසි බ්‍රාහ්මණගෘහපතීහු ඒ රාත්‍රිය ඇවෑමෙන් බෙහෝ ඛාද්‍ය භෝජ්‍යයන් ගෙන ඉච්ඡානංගල වන ලැහැබ යම් තැනක ඇත්තේ ද, එතැනට පැමිණියහ. පැමිණ දොරටුවෙන් බැහැර කොටසෙහි උස් හඬ ඇති ව, මහා ඝෝෂා ඇති ව සිටියාහු ය.
තේන ඛෝ පන සමයේන ආයස්මා නාගිතෝ භගවතෝ උපට්ඨාකෝ හෝති. අථ ඛෝ භගවා ආයස්මන්තං නාගිතං ආමන්තේසි: ‘කේ පන තේ නාගිත, උච්චාසද්දා මහාසද්දා කේවට්ටා මඤ්ඤේ මච්ඡවිලෝපේ’ ති?
එසමයෙහි ආයුෂ්මත් නාගිත තෙරණුවෝ භාග්‍යවතුන් වහන්සේගේ උපස්ථායක වෙති. එකල්හී භාග්‍යවතුන් වහන්සේ ආයුෂ්මත් නාගිත තෙරුන් ඇමතූ සේක.
“නාගිතයෙනි, ඒ උස් හඬින් කෑ ගසන්නෝ, මහා හඬින් කෑ ගසන්නෝ කවරහු ද? මසුන් මරා විකුණන තැන සිටින කෙවුලන් බඳු නොවැ.”
ඒතේ භන්තේ ඉච්ඡානංගලකා බ්‍රාහ්මණගහපතිකා පහූතං ඛාදනීයං භෝජනීයං ආදාය බහිද්වාරකොට්ඨකේ ඨිතා භගවන්තංයේව උද්දිස්ස භික්ඛුසංඝඤ්චාති.
“ස්වාමීනී, මේ ඉච්ඡානංගලවැසි බ්‍රාහ්මණගෘහපතීහු භාග්‍යවතුන් වහන්සේ ද, භික්ෂු සංඝයා ද උදෙසා බොහෝ ඛාද්‍ය භෝජ්‍ය ගෙනවුත් බාහිර දොරටු කොටුවෙහි සිටියාහු ය.”
මාහං නාගිත, යසේන සමාගමං, මා ච මයා යසෝ, යෝ ඛෝ නාගිත, නයිමස්ස නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්ස අකිච්ඡලාභී අකසිරලාභී, යස්සාහං නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්සං අකිච්ඡලාභී අකසිරලාභී. සෝ තං මීළ්හසුඛං මිද්ධසුඛං ලාභසක්කාරසිලෝකසුඛං සාදියෙය්‍යාති.
“නාගිතයෙනි, පිරිවර සමඟ මම එක් නොවෙම්වා! පිරිවර ද මා සමඟ එක් නොවේවා! නාගිතයෙනි, මම යම් නෙක්ඛම්ම සැපයක්, හුදෙකලා විවේකයෙන් ලද සැපයක්, සංසිඳීමෙන් ලද සැපයක්, සම්බෝධි සැපයක්, කැමති සේ ලබන්නෙම් ද, නිදුකින් ලබන්නෙම් ද, ඉතා පහසුවෙන් ලබන්නෙම් ද, එසේ මා ලබන මේ නෙක්ඛම්ම සුවය, පවිවේක සුවය, උපසම සුවය, සම්බෝධ සුවය යම් කෙනෙකුට කැමති සේ නොලැබෙන්නේ නම්, නිදුකින් නොලැබෙන්නේ නම්, ඉතා පහසුවෙන් නොලැබෙන්නේ නම් ඔහු ඒ අසූචි සැපය, නිද්‍රා සැපය, ලාභ සත්කාර කීර්ති ප්‍රශංසාවන්ගෙන් ලැබෙන සැපය පිළිගන්නේ ය.”
අධිවාසේතු’දානි භන්තේ, භගවා, අධිවාසේතු සුගතෝ, අධිවාසනකාලෝදානි භන්තේ, භගවතෝ. යේන යේනේවදානි භන්තේ, භගවා ගමිස්සති, තත්තින්නාව භවිස්සති බ්‍රාහ්මණගහපතිකා නේගමා චේව ජානපදා ච. සෙය්‍යථාපි භන්තේ, ථුල්ලඵුසිතකේ දේවේ වස්සන්තේ යතා නින්නං උදකානි පවත්තන්ති, ඒවමේව ඛෝ භන්තේ, යේන යේනේවදානි භගවා ගමිස්සති, තත්තින්නාව භවිස්සති බ්‍රාහ්මණා ගහපතිකා නේගමා චේව ජානපදා ච තං කිස්ස හේතු: තථා හි භන්තේ, භගවතෝ සීලපඤ්ඤාණන්ති.
“ස්වාමීනී, භාග්‍යවතුන් වහන්සේ දැන් ඉවසන සේක්වා! සුගතයන් වහන්සේ ඉවසන සේක්වා! ස්වාමීනී, භාග්‍යවතුන් වහන්සේට මෙය ඉවසන්නට කාලය යි. ස්වාමීනී, භාග්‍යවතුන් වහන්සේ දැන් යම් යම් දිශාවකට වඩිනා සේක් ද, ඒ ඒ දිශාවට නියම්ගම්වාසී වූ ත්, ජනපදවාසී වූ ත්, බ්‍රාහ්මණගෘහපතිවරු ද, නිගම ජනපදවාසීහු ද නැඹුරු වී සිටිත් ම ය. ස්වාමීනී, එය මෙබඳු දෙයකි. මහත් දිය බිඳු සහිත ව වැස්ස වසිනා කල්හී පහළට නැඹුරු වූ බිමට අනුව ජලය ගලා යයි ද, ස්වාමීනී, එසෙයින් ම භාග්‍යවතුන් වහන්සේ යම් යම් දිශාවකට වඩිනා සේක් ද, ඒ ඒ දිශාවට නියම්ගම්වාසී වූ ත්, ජනපදවාසී වූ ත්, බ්‍රාහ්මණගෘහපතීහු, නිගම ජනපදවාසීහු නැඹුරු වී සිටිත් ම ය. ඒ මක් නිසා ද යත්, ස්වාමීනී, භාග්‍යවතුන් වහන්සේගේ සීලය හා ඥානය නිසාවෙනි.”
මාහං නාගිත, යසේන සමාගමං, මා ච මයා යසෝ. යෝ ඛෝ නාගිත, නයිමස්ස නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්ස අකිච්ඡලාභී අකසිරලාභී. යස්සාහං නෙක්ඛම්ම සුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්සං අකිච්ඡලාභී අකසිරලාභී සෝ තං මීළ්හසුඛං මිද්ධසුඛං ලාභසක්කාරසිලෝකසුඛං සාදියෙය්‍ය.
“නාගිතයෙනි, යස පිරිවර සමඟ මම එක් නොවෙම්වා! යස පිරිවර ද මා සමඟ එක් නොවේවා! නාගිතයෙනි, මම යම් නෙක්ඛම්ම සැපයක්, හුදෙකලා විවේකයෙන් ලද සැපයක්, සංසිඳීමෙන් ලද සැපයක්, සම්බෝධි සැපයක්, කැමති සේ ලබන්නෙම් ද, නිදුකින් ලබන්නෙම් ද, ඉතා පහසුවෙන් ලබන්නෙම් ද, එසේ මා ලබන මේ නෙක්ඛම්ම සුවය, පවිවේක සුවය, උපසම සුවය, සම්බෝධ සුවය යම් කෙනෙකුට කැමති සේ නොලැබෙන්නේ නම්, නිදුකින් නොලැබෙන්නේ නම්, ඉතා පහසුවෙන් නොලැබෙන්නේ නම් ඔහු ඒ අසූචි සැපය, නිද්‍රා සැපය, ලාභ සත්කාර කීර්ති ප්‍රශංසාවන්ගෙන් ලැබෙන සැපය පිළිගන්නේ ය.
දේවතාපි ඛෝ නාගිත, ඒකච්චා නයිමස්ස නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභිනියෝ අස්සු අකිච්ඡලාභිනියෝ අකසිරලාභිනියෝ. යස්සාහං නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්සං අකිච්ඡලාභී අකසිරලාභී.
නාගිතයෙනි, ඇතැම් දෙවියෝ පවා මේ නෙක්ඛම්ම සුවය, පවිවේක සුවය, උපසම සුවය, සම්බෝධ සුවය කැමති සේ ලබන්නාහු නොවෙති. නිදුකින් ලබන්නාහු නොවෙති. ඉතා පහසුවෙන් ලබන්නාහු නොවෙති. ඒ මම මේ නෙක්ඛම්ම සුවය, පවිවේක සුවය, උපසම සුවය, සම්බෝධ සුවය කැමති සේ ලබන්නෙම් වෙමි. නිදුකින් ලබන්නෙම් වෙමි. ඉතා පහසුවෙන් ලබන්නෙම් වෙමි.
1. තුම්හාකම්පි ඛෝ නාගිත, සංගම්ම සමාගම්ම සංගණිකවිහාරං අනුයුත්තානං විහරතං ඒවං හෝති: නහනූන මේ ආයස්මන්තෝ ඉමස්ස නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභිනෝ අස්සු, අකිච්ඡලාභිනෝ අකසිරලාභිනෝ, යස්සාහං නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්සං අකිච්ඡලාභී අකසිරලාභී. තථා හි පනමේ ආයස්මන්තෝ සංගම්ම සමාගම්ම සංගණික විහාරං අනුයුත්තා විහරන්ති.
1. නාගිතයෙනි, පිරිස සමඟ එකට එක් වී, නැවත නැවත එක් වී, එහි ඇලී වාසය කරන ඔබට ද, මෙබඳු සිතක් වෙයි. ‘යම්බඳු නෙක්ඛම්ම සුවයක්, පවිවේක සුවයක්, සංසිඳුණු සුවයක්, සම්බෝධ සුවයක් කැමති සේ ලබන්නෙම් වෙම් නම්, නිදුකින් ලබන්නෙම් වෙම් නම්, ඉතා පහසුවෙන් ලබන්නෙම් වෙම් නම්, ඒකාන්තයෙන් මේ ආයුෂ්මතුන් වහන්සේලා මේ නෙක්ඛම්ම සුවය, පවිවේක සුවය, උපසම සුවය, සම්බෝධ සුවය කැමති සේ ලබන්නාහු නොවෙති. නිදුකින් ලබන්නාහු නොවෙති. ඉතා පහසුවෙන් ලබන්නාහු නොවෙති. එනිසා ය, මේ ආයුෂ්මතුන් වහන්සේලා එක් රැස් වෙවී, නැවත නැවත එක් වෙවී, පිරිස් සමඟ ඇලී වාසය කරන්නේ.’
2. ඉධාහං නාගිත, භික්ඛු පස්සාමි අඤ්ඤමඤ්ඤං අංගුලිපතෝදකේහි සඤ්ජග්ඝන්තේ සංකීළන්තේ. තස්ස මය්හං නාගිත, ඒවං හෝති: නහනූනමේ ආයස්මන්තෝ ඉමස්ස නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභිනෝ අකිච්ඡලාභිනෝ අස්සු අකසිරලාභිනෝ යස්සාහං නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්සං අකිච්ඡලාභී අකසිරලාභී තථා හි පනමේ ආයස්මන්තෝ අඤ්ඤමඤ්ඤං අංගුලිපතෝදකේහි සඤ්ජග්ඝන්ති සංකීළන්ති.
2. නාගිතයෙනි, මෙහිලා මම එකිනෙකාට ඇඟිලිවලින් කිතිකවමින්, මහ හඬින් සිනහසෙන, ක්‍රීඩා කරන භික්ෂූන් දකිමි. එවිට නාගිතයෙනි, මට මේ අදහස ඇතිවෙයි. ‘මම යම්බඳු නෙක්ඛම්ම සුවයක්, පවිවේක සුවයක්, සංසිඳුණු සුවයක්, සම්බෝධ සුවයක් කැමති සේ ලබන්නෙම් ද, නිදුකින් ලබන්නෙම් ද, ඉතා පහසුවෙන් ලබන්නෙම් ද, ඒකාන්තයෙන් මේ ආයුෂ්මතුන් වහන්සේලා මේ නෙක්ඛම්ම සුවය, පවිවේක සුවය, උපසම සුවය, සම්බෝධ සුවය කැමති සේ ලබන්නාහු නොවෙති. නිදුකින් ලබන්නාහු නොවෙති. ඉතා පහසුවෙන් ලබන්නාහු නොවෙති. එනිසා ය, මේ ආයුෂ්මතුන් වහන්සේලා ඇඟිලිවලින් කිතිකවමින්, මහ හඬින් සිනහසෙමින් ක්‍රීඩා කරන්නේ.’
3. ඉධාහං නාගිත, භික්ඛු පස්සාමි යාවඅත්ථං උදරාවදේහකං භුඤ්ජිත්වා සෙය්‍යසුඛං පස්සසුඛං මිද්ධසුඛං අනුයුත්තේ විහරන්තේ. තස්ස මය්හං නාගිත, ඒවං හෝති: නහනූන මේ ආයස්මන්තෝ ඉමස්ස නෙක්ඛම්මසුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභිනෝ අස්සු අකිච්ඡලාභිනෝ අකසිරලාභිනෝ යස්සාහං නෙක්ඛම්ම සුඛස්ස පවිවේකසුඛස්ස උපසමසුඛස්ස සම්බෝධසුඛස්ස නිකාමලාභී අස්සං, අකිච්ඡලාභී අකසිරලාභී තථා හි මේ ආයස්මන්තෝ යාවදත්ථං උදරාවදේහකං භුඤ්ජිත්වා සෙය්‍යසුඛං පස්සසුඛං මිද්ධසුඛං අනුයුත්තා විහරන්ති.
3. නාගිතයෙනි, මෙහිලා මම කැමති තාක් කුස පුරා අනුභව කොට, සයන සුඛයෙහි, ස්පර්ශ සුඛයෙහි, නිදි සුඛයෙහි යෙදී වාසය කරන භික්ෂූන් දකිමි. එවිට නාගිතයෙනි, මට මේ අදහස ඇතිවෙයි. ‘මම යම්බඳු නෙක්ඛම්ම සුවයක්, පවිවේක සුවයක්, සංසිඳුණු සුවයක්, සම්බෝධ සුවයක් කැමති සේ ලබන්නෙම් ද, නිදුකින් ලබන්නෙම් ද, ඉතා පහසුවෙන් ලබන්නෙම් ද, ඒකාන්තයෙන් මේ ආයුෂ්මතුන් වහන්සේලා මේ නෙක්ඛම්ම සුවය, පවිවේක සුවය, උපසම සුවය, සම්බෝධ සුවය කැමති සේ ලබන්නාහු නොවෙති. නිදුකින් ලබන්නාහු නොවෙති. ඉතා පහසුවෙන් ලබන්නාහු නොවෙති. එනිසා ය, මේ ආයුෂ්මතුන් වහන්සේලා කැමති තාක් කුස පුරා අනුභව කොට, සයන සුඛයෙහි, ස්පර්ශ සුඛයෙහි, නිදි සුඛයෙහි යෙදී වාසය කරන්නේ.’
4. ඉධාහං නාගිත, භික්ඛුං පස්සාමි ගාමන්තවිහාරිං සමාහිතං නිසින්නං, තස්ස මය්හං නාගිත, ඒවං හෝති:
ඉදානි ඉමං ආයස්මන්තං ආරාමිකෝ වා පච්චෙස්සති සමණුද්දේසෝ වා, තං තම්හා සමාධිම්හා චාවෙස්සතීති. තේනාහං නාගිත තස්ස භික්ඛුනෝ න අත්තමනෝ හෝමි ගාමන්තවිහාරේන.
4. නාගිතයෙනි, මෙහිලා මම භික්ෂුවක් දකිමි. ග්‍රාමාන්ත විහාරයක වාසය කරන ඒ භික්ෂුව සිත එකඟ කොට භාවනාවෙන් වාඩි වී සිටියි. එවිට නාගිතයෙනි, මට මේ අදහස ඇතිවෙයි. ‘දැන් ආරාමිකයෙක් වේවා, හෙරණක් වේවා, මේ ආයුෂ්මතුන් කරා පෙරලා පැමිණෙන්නේ ය. පැමිණ මේ ආයුෂ්මතුන් ඒ සමාධියෙන් බැහැර කරන්නේ ය’ යි. එහෙයින් නාගිතයෙනි, මම ඒ භික්ෂුවගේ ගමෙහි වාසය කිරීම ගැන සතුටට පත් නොවෙමි.
5. ඉධ පනාහං නාගිත භික්ඛුං පස්සාමි ආරඤ්ඤකං ආරඤ්ඤේ පචලායමානං නිසින්නං. තස්ස මය්හං නාගිත ඒවං හෝති: ඉදානි අයං ආයස්මා ඉමං නිද්දාකිලමථං පටිවිනෝදෙත්වා අරඤ්ඤසඤ්ඤං යේව මනසිකරිස්සති ඒකත්තන්ති: තේනාහං නාගිත තස්ස භික්ඛුනෝ අත්තමනෝ හෝමි අරඤ්ඤවිහාරේන.
5. නාගිතයෙනි, මම මෙහිලා අරණ්‍යයෙහි වාසය කරන භික්ෂුවක් අරණ්‍යයෙහි හිඳිමින් නිදිකිරා වැටෙනු දකිමි. එකල්හී නාගිතයෙනි, මට මෙබඳු සිතක් වෙයි. ‘දැන් මේ ආයුෂ්මතුන් මේ නිදිමත වෙහෙස දුරු කොට අරණ්‍ය සංඥාව ම මෙනෙහි කොට සිත එකඟ කරන්නේ ය’ යි. එහෙයින් නාගිතයෙනි, මම ඒ භික්ෂුවගේ අරණ්‍යයෙහි වාසය කිරීම ගැන සතුටට පත් වෙමි.
6. ඉධ පනාහං නාගිත භික්ඛුං පස්සාමි ආරඤ්ඤකං අරඤ්ඤේ අසමාහිතං නිසින්නං. තස්ස මය්හං නාගිත ඒවං හෝති: ඉදානි අයමායස්මා අසමාහිතං වා චිත්තං සමාදහිස්සති, සමාහිතං වා චිත්තං අනුරක්ඛිස්සතීති. තේනාහං නාගිත තස්ස භික්ඛුනෝ අත්තමනෝ හෝමි අරඤ්ඤවිහාරේන.
6. නාගිතයෙනි, මම මෙහිලා අරණ්‍යයෙහි වාසය කරන භික්ෂුවක් අරණ්‍යයෙහි එකඟ නොවූ සිතින් හිඳිනු දකිමි. එකල්හී නාගිතයෙනි, මට මෙබඳු සිතක් වෙයි. ‘දැන් මේ ආයුෂ්මතුන් එකඟ නොවූ හෝ සිත එකඟ කරන්නේ ය. එකඟ වූ හෝ සිත රැකගන්නේ ය’ යි. එහෙයින් නාගිතයෙනි, මම ඒ භික්ෂුවගේ අරණ්‍යයෙහි වාසය කිරීම ගැන සතුටට පත් වෙමි.
7. ඉධ පනාහං නාගිත භික්ඛුං පස්සාමි ආරඤ්ඤකං අරඤ්ඤේ සමාහිතං නිසින්නං. තස්ස මය්හං නාගිත ඒවං හෝති: ඉදානි අයමායස්මා අවිමුත්තං වා චිත්තං විමුච්චිස්සති, විමුත්තං වා චිත්තං අනුරක්ඛිස්සතීති. තේනාහං නාගිත තස්ස භික්ඛුනෝ අත්තමනෝ හෝමි අරඤ්ඤවිහාරේන.
7. නාගිතයෙනි, මම මෙහිලා අරණ්‍යයෙහි වාසය කරන භික්ෂුවක් අරණ්‍යයෙහි එකඟ වූ සිතින් හිඳිනු දකිමි. එකල්හී නාගිතයෙනි, මට මෙබඳු සිතක් වෙයි. ‘දැන් මේ ආයුෂ්මතුන් නීවරණයන්ගෙන් නිදහස් නොවූ සිත හෝ නිදහස් කරගන්නේ ය. නීවරණයන්ගෙන් නිදහස් වූ සිත හෝ රැකගන්නේ ය’ යි. එහෙයින් නාගිතයෙනි, මම ඒ භික්ෂුවගේ අරණ්‍යයෙහි වාසය කිරීම ගැන සතුටට පත් වෙමි.
8. යස්මාහං නාගිත සමයේ අද්ධානමග්ගපටිපන්නෝ න කඤ්චි පස්සාමි පුරතෝ වා පච්ඡතෝ වා, ඵාසු මේ නාගිත තස්මිං සමයේ හෝති අන්තමසෝ උච්චාරපස්සාවකම්මායාති.
8. නාගිතයෙනි, යම් කලෙක මම දීර්ඝ මාර්ගයෙහි ගමන් කරන්නෙම් ද, ඉදිරියේ හෝ පසු පස්සෙහි හෝ කිසිවෙක් පෙනෙන්නට නැත්නම්, නාගිතයෙනි, එසමයෙහි මා හට අඩු ගණනේ වැසිකිලි කැසිකිලි කරන්නට හෝ පහසුවක් ඇත්තේ ය.
සාදු! සාදු!! සාදු!!!
නාගිත සූත්‍රය නිමා විය.
