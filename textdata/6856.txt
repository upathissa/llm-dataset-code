සංයුත්ත නිකාය
මහා වග්ගෝ
7.3.10. දුතිය සම්බහුල භික්ඛු සුත්තං
7.3.10. බොහෝ භික්ෂූන්ට වදාළ දෙවෙනි දෙසුම
එකල්හී බොහෝ භික්ෂූහු භාග්‍යවතුන් වහන්සේ වෙත පැමිණියහ. ….(පෙ)…. එකත්පස් ව හුන් ඒ භික්ෂූන්ට භාග්‍යවතුන් වහන්සේ මෙය වදාළහ.
“මහණෙනි, ඉර්ධිය යනු කුමක් ද? ඉර්ධිපාදය යනු කුමක් ද? ඉර්ධිපාද භාවනාව යනු කුමක් ද? ඉර්ධිපාද භාවනාව පිණිස ඇති ප්‍රතිපදාව කුමක් ද?”
“ස්වාමීනී, අපගේ ධර්මයෝ භාග්‍යවතුන් වහන්සේ මුල්කොට ඇත්තාහ. ….(පෙ)….”
“මහණෙනි, ඉර්ධිය යනු කුමක් ද? මහණෙනි, මෙහිලා භික්ෂුව නොයෙක් ඉර්ධිවිධීන් අත්දකියි. එනම් එක් අයෙක් ව සිට බොහෝ දෙනෙකු වෙයි. ….(පෙ)…. බඹලොව තෙක් කයෙන් වසඟය පවත්වයි. මහණෙනි, මෙය ඉර්ධිය යැයි කියනු ලැබෙයි.
මහණෙනි, ඉර්ධිපාදය යනු කුමක් ද? මහණෙනි, ඉර්ධීන් ලැබීම පිණිස, ඉර්ධි ප්‍රතිලාභය පිණිස පවතින යම් මාර්ගයක් ඇද්ද, යම් ප්‍රතිපදාවක් ඇද්ද, මෙය ඉර්ධිපාද යැයි කියනු ලැබේ.
මහණෙනි, ඉර්ධිපාද භාවනාව යනු කුමක් ද? මහණෙනි, මෙහිලා භික්ෂුව බලවත් ඡන්දය තුළින් උපදවා ගත් සමාධියෙන් හා ප්‍රධන් වීර්යයෙන් යුතු ඉර්ධිපාදය වඩයි. බලවත් වීර්යය තුළින් උපදවා ගත් සමාධියෙන් ….(පෙ)…. බලවත් අධිෂ්ඨානය තුළින් උපදවා ගත් සමාධියෙන් ….(පෙ)…. බලවත් ව නුවණින් විමසීම තුළින් උපදවා ගත් සමාධියෙන් හා ප්‍රධන් වීර්යයෙන් යුතු ඉර්ධිපාදය වඩයි. මහණෙනි, මෙය ඉර්ධිපාද භාවනාව යැයි කියනු ලැබේ.
මහණෙනි, ඉර්ධිපාද වැඩීම පිණිස ඇති ප්‍රතිපදාව යනු කුමක් ද? ඒ මේ ආර්ය අෂ්ටාංගික මාර්ගය ම ය. එනම්; සම්මා දිට්ඨිය, සම්මා සංකල්ප, සම්මා වාචා, සම්මා කම්මන්ත, සම්මා ආජීව, සම්මා වායාම, සම්මා සති, සම්මා සමාධිය ය. මහණෙනි, මෙය ඉර්ධිපාද වැඩීම පිණිස ඇති ප්‍රතිපදාව යැයි කියනු ලැබේ.”
සාදු! සාදු!! සාදු!!!
දුතිය සම්බහුල භික්ඛු සූත්‍රය නිමා විය.
