අංගුත්තර නිකාය
චතුක්ක නිපාතෝ
4.2.2.5. රූපප්පමාණ සුත්තං
4.2.2.5. රූපය මිනුම්දණ්ඩ කිරීම ගැන වදාළ දෙසුම
චත්තාරෝ’මේ භික්ඛවේ පුග්ගලා සන්තෝ සංවිජ්ජමානා ලෝකස්මිං. කතමේ චත්තාරෝ?
මහණෙනි, ලෝකයෙහි පුද්ගලයෝ සතර දෙනෙක් පැහැදිලි ව දකින්නට සිටිති. ඒ කවර පුද්ගලයෝ සතරක් ද යත්;
රූපප්පමාණෝ රූපප්පසන්නෝ, ඝෝසප්පමාණෝ ඝෝසප්පසන්නෝ, ලූඛප්පමාණෝ ලූඛප්පසන්නෝ, ධම්මප්පමාණෝ ධම්මප්පසන්නෝ.
1. රූපය මිනුම් දණ්ඩ කොට රූපය කෙරෙහි පැහැදුණු තැනැත්තා.
2. ශබ්දය මිනුම් දණ්ඩ කොට හඬ කෙරෙහි පැහැදුණු තැනැත්තා.
3. රූක්ෂ චර්යාව මිනුම් දණ්ඩ කොට රූක්ෂ චර්යාව කෙරෙහි පැහැදුණු තැනැත්තා.
4. ධර්මය මිනුම් දණ්ඩ කොට ධර්මය කෙරෙහි පැහැදුණු තැනැත්තා.
ඉමේ ඛෝ භික්ඛවේ චත්තාරෝ පුග්ගලා සන්තෝ සංවිජ්ජමානා ලෝකස්මින්ති.
මහණෙනි, ලෝකයෙහි මේ පුද්ගලයෝ සතර දෙනා පැහැදිලි ව දකින්නට සිටිති.
(ගාථා)
යේ ච රූපේන පාමිංසු යේ ච ඝෝසේන අන්වගූ,
ඡන්දරාගවසූපේතා න තේ ජානන්ති තං ජනං
1. යම් කෙනෙක් රූපය මිනුම් දණ්ඩ කොට ගත්තාහු ද, තව කෙනෙක් කටහඬ මිනුම් දණ්ඩ කරගත්තාහු ද, ඔවුහු ඡන්දරාග වසඟයට පත්වූවාහු ය. සත්පුරුෂයා ජනයා ව හඳුනා නොගනිති.
අජ්ඣත්තඤ්ච න ජානාති බහිද්ධා ච න පස්සති,
සමන්තාවරණෝ බාලෝ ස වේ ඝෝසේන වුය්හති
2. කෙනෙකුගේ අභ්‍යන්තරයේ ඇති දේ ත් නොදනිති. බාහිර ඇති දේ ත් නොදනිති. හාත්පසින් ම දැනුම අවුරාගෙන සිටින ඒ අනුවණ තැනැත්තා අන්‍යයන්ගේ වචනයෙන් මිනුම් කරන්නේ වෙයි.
අජ්ඣත්තඤ්ච න ජානාති බහිද්ධා ච විපස්සති,
බහිද්ධා ඵලදස්සාවී සෝපි ඝෝසේන වුය්හති
3. කෙනෙකුගේ අභ්‍යන්තර දේ නොදනියි. නමුත් බාහිර ඇති දේ දකියි. බාහිරින් කෙනෙකුට ලැබෙන ලාභාසත්කාරාදිය දෙස බලා අන්‍යයන්ගේ වචනයෙන් මනින්නේ වෙයි.
අජ්ඣත්තඤ්ච පජානාති බහිද්ධා ච විපස්සති,
විනීවරණදස්සාවී න සෝ ඝෝසේන වුය්හති
4. කෙනෙකුගේ අභ්‍යන්තර දේ ත් දනියි. බාහිර වැඩපිළිවෙල ත් දනියි. ආවරණ රහිත ව කරුණු විමසා දකිනා හේ අනුන්ගේ වචනයෙන් මනින්නට නොයයි.
සාදු! සාදු!! සාදු!!!
රූපප්පමාණ සූත්‍රය නිමා විය.
