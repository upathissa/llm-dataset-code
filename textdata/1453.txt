සංයුත්ත නිකාය
සගාථ වග්ගෝ
4.1.8. නන්දති සුත්තං
4.1.8. සතුටුවීම ගැන වදාළ දෙසුම
ඒවං මේ සුතං. ඒකං සමයං භගවා සාවත්‌ථියං විහරති ජේතවනේ අනාථපිණ්‌ඩිකස්‌ස ආරාමේ. අථ ඛෝ මාරෝ පාපිමා යේන භගවා තේනුපසංකමි. උපසංකමිත්‌වා භගවතෝ සන්තිකේ ඉමං ගාථං අභාසි.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ.එදා පාපී මාරයා භාග්‍යවතුන් වහන්සේ ළඟට ආවා. ඇවිදින් භාග්‍යවතුන් වහන්සේ සමීපයේ මේ ගාථාව පැවසුවා.
නන්‌දති පුත්‌තේහි පුත්‌තිමා ගෝමිකෝ ගෝහි තථේව නන්‌දති
උපධීහි නරස්‌ස නන්‌දනා න හි සෝ නන්‌දති යෝ නිරූපධීති
“දරුවන් ඉන්න කෙනා ඒ දරුවො නිසාමයි සතුටු වෙන්නෙ. හරකබාන තියෙන කෙනා, ඒ නිසාමයි සතුටු වෙන්නෙ. කෙලෙස් කියල කියන්නෙ මිනිසුන්ට සතුට ඇතිකරල දෙන දේටයි. යමෙකුට කෙලෙස් නැත්නම් එයාට සතුටක් නෑ.”
(භගවා);
(භාග්‍යවතුන් වහන්සේ) :
සෝචති පුත්‌තේහි පුත්‌තිමා ගෝමිකෝ ගෝහි තථේව සෝචති
උපධීහි නරස්‌ස සෝචනා න හි සෝ සෝචති යෝ නිරූපධීති
“දරුවන් ඉන්න කෙනා ඒ දරුවො නිසාම ශෝක වෙනවා. හරකබාන තියෙන කෙනා ඒ නිසාම ශෝක වෙනවා. කෙලෙස් කියල කියන්නෙ මිනිසුන්ට ශෝකය හදන දේටයි. යමෙකුට කෙලෙස් නැත්නම්, එයාට ශෝකයක් නෑ.”
අථ ඛෝ මාරෝ පාපිමා ජානාති මං භගවා ....(පෙ).... තත්ථේවන්‌තරධායීති.
එතකොට පවිටු මාරයා ‘භාග්‍යවතුන් වහන්සේ මාව දැනගත්තා නෙව. සුගතයන් වහන්සේ මාව දැනගත්තා නෙව’ කියල දුක් වුනා. අසතුටට පත් වුනා. එහිම නොපෙනී ගියා.
සාදු! සාදු!! සාදු!!!
