ඛුද්දක නිකාය
සුත්ත නිපාතෝ
1. කාම සුත්තං
1. කාමයන් ගැන වදාළ දෙසුම
770.කාමං කාමයමානස්ස - තස්ස චේතං සමිජ්ඣති
අද්ධා පීතිමනෝ හෝති - ලද්ධා මච්චෝ යදිච්ඡති
කම් සැප විඳින්නට රුචි වුණ කෙනා හට
ලද විට ඒ කාම සම්පත් තමා හට
ලැබුණා පතා සිටි දේවල් මෙමා හට
කියමින් පිණා යයි සතුටින් සැබෑවට

771.තස්ස චේ කාමයානස්ස - ඡන්දජාතස්ස ජන්තුනෝ
තේ කාමා පරිහායන්ති - සල්ලවිද්ධෝව රුප්පති
ලද ලද කම් සැපයටම නිති කැමති වන
කෙනෙකුට ඒ තුළම සිත සැනසුම සදන
කාලය පැමිණි විට ඒ සම්පත් නැසෙන
වැළපෙයි එයා විලසට ළය හුල ඇණුන

772.යෝ කාමේ පරිවජ්ජේති - සප්පස්සේව පදා සිරෝ
සෝ’ මං විසත්තිකං ලෝකේ - සතෝ සමතිවත්තති
මෙය දැක හැම කාමයන් දුරු කරන කෙනා
බැහැරට දමයි සර්පයෙකුගෙ හිස ලෙසිනා
මෙලෙසින් සිහි නුවණ පවතින ඒ සමණා
පැන යයි සියළු තණ්හාවෙන් ලොව බැඳෙනා

773.ඛෙත්තං වත්ථුං හිරඤ්ඤං වා - ගවාස්සං දාසපෝරිසං
ථියෝ බන්ධූ පුථුකාමේ - යෝ නරෝ අනුගිජ්ඣති
කෙත් වත් රන් රුවන් මෙහෙකරුවන් ආදී
ගවයන් අසුන් හා නෑයන් ඇති විහිදී
බොහො කාමයන් සිතමින් එයටම පැහැදී
ගිජු වෙන කෙනා සිත වෙන’තක නොම යාදී

774.අබලා නං බලීයන්ති - මද්දන්තේ නං පරිස්සයා
තතෝ නං දුක්ඛමන්වේති - නාවං භින්නමිවෝදකං
දුර්වල කෙලෙස් ඔහුව යටකර ගෙන යන්නේ
කරදර කම්කටොළු ඔහු මඩිමින් ඉන්නේ
කාමය තුළින් ඔහු දුක වෙතමයි යන්නේ
හිල් වුන නැවට ගලනා දිය කඳ වැන්නේ

775.තස්මා ජන්තු සදා සතෝ - කාමානි පරිවජ්ජයේ
තේ පහාය තරේ ඕඝං - නාවං සිත්වාව පාරගූති
එනිසා හැමවිටම සිහියෙන් කල් ගෙවමින්
දැනගෙන කාමයන් බැහැරට හැර දමමින්
දිය ඉස නැව සදාගෙන එතෙරටම යමින්
තරණය කළ යුතුය සැඩ දිය බිඳ හරිමින්

කාම සුත්තං නිට්ඨිතං.
කාමයන් ගැන වදාළ දෙසුම නිමා විය.
සාදු! සාදු!! සාදු!!!
