අංගුත්තර නිකාය
අට්ඨක නිපාතෝ
8.1.4.7. සප්පුරිසදාන සුත්තං
8.1.4.7. සත්පුරුෂ දානය ගැන වදාළ දෙසුම
(සාවත්ථිනිදානං)
සැවැත් නුවර දී ය …..
අට්ඨිමානි භික්ඛවේ, සප්පුරිසදානානි, කතමානි අට්ඨ:
මහණෙනි, මේ සත්පුරුෂ දාන අටකි. ඒ කවර අටක් ද යත්;
සුචිං දේති, පණීතං දේතී, කාලේන දේති, කප්පියං දේති, විචෙය්‍ය දේති, අභිණ්හං දේති, දදං චිත්තං පසාදේති. දත්වා අත්තමනෝ හෝති, ඉමානි ඛෝ භික්ඛවේ, අට්ඨ සප්පුරිසදානානීති.
පිරිසිදු ලෙස දන් දෙයි. ප්‍රණීත ලෙස දන් දෙයි. කැප කාලයෙහි දන් දෙයි. කැප දෙයක් දන් දෙයි. නුවණින් විමසා දන් දෙයි. නිතර නිතර දන් දෙයි. දන් දෙන විට සිත පහදවා ගනියි. දන් දී සතුටට පත්වෙයි.
මහණෙනි, මේ වනාහී සත්පුරුෂ දාන අට යි.
(ගාථා)
1. සුචිං පණීතං කාලේන කප්පියං පානභෝජනං,
අභිණ්හං දදාති දානං සුඛෙත්තේසු බ්‍රහ්මචාරිසු
1. සාරවත් කුඹුරක් බඳු බ්‍රහ්මචාරීන් වහන්සේලා විෂයෙහි පිරිසිදු ලෙස ත්, ප්‍රණීත ලෙස ත්, කැප කාලයෙහි දී ත්, කැප ලෙස ත්, නිතර නිතර ත් පැන් බොජුන් දන් දෙයි.
2. න ච විප්පටිසාරිස්ස චජිත්වා ආමිසං බහුං,
ඒවං දින්නානි දානානි වණ්ණයන්ති විපස්සිනෝ
2. බොහෝ ආමිසය දන් දී පසුතැවිලි නොවෙයි. නුවණින් විමසා බලන උදවිය මෙසේ දෙන ලද දානය වර්ණනා කරති.
3. ඒවං යජිත්වා මේධාවී සද්ධෝ මුත්තේන චේතසා,
අබ්‍යාපජ්ඣං සුඛං ලෝකං පණ්ඩිතෝ උපපජ්ජතීති
3. මෙසේ මසුරුමල දුරු වූ සිතින් දන් දී නුවණැති ශ්‍රද්ධාවත් තැනැත්තා දුක් රහිත වූ සැප ඇති ස්වර්ග ලෝකයට පැමිණෙයි.
සාදු! සාදු!! සාදු!!!
සප්පුරිස දාන සූත්‍රය නිමා විය.
