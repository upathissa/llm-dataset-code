සංයුත්ත නිකාය
මහා වග්ගෝ
1.3.8. සමාධි සුත්තං
1.3.8. සමාධිය ගැන වදාළ දෙසුම
සාවත්ථියං....
සැවැත් නුවර දී ය …..
අරියං වෝ භික්ඛවේ, සම්මාසමාධිං දේසිස්සාමි සඋපනිසං සපරික්ඛාරං. තං සුණාථ. කතමෝ ච භික්ඛවේ, අරියෝ සම්මාසමාධි සඋපනිසෝ සපරික්ඛාරෝ, සෙය්‍යථිදං: සම්මාදිට්ඨි, සම්මාසංකප්පෝ, සම්මාවාචා, සම්මාකම්මන්තෝ, සම්මාආජීවෝ, සම්මාවායාමෝ, සම්මාසති යා ඛෝ භික්ඛවේ, ඉමේහි සත්තහංගේහි චිත්තස්ස ඒකග්ගතා සපරික්ඛාරතා අයං වුච්චති භික්ඛවේ, අරියෝ සම්මාසමාධි සඋපනිසෝ ඉතිපි සපරික්ඛාරෝ ඉතිපීති.
මහණෙනි, ඔබට හේතු සම්පත් සහිත වූ, අවශ්‍ය දේ සහිත වූ ආර්ය සම්මා සමාධිය ගැන දේශනා කරන්නෙමි. එය අසව්.
මහණෙනි, හේතු සම්පත් සහිත වූ, අවශ්‍ය දේ සහිත වූ ආර්ය සම්මා සමාධිය කුමක්ද? එනම් නිවැරදි දෘෂ්ටිය ය, නිවැරදි සංකල්පනා ය, නිවැරදි වචන භාවිතය ය, නිවැරදි කායික ක්‍රියා ය, නිවැරදි ජීවිකාව ය, නිවැරදි උත්සාහය ය, නිවැරදි සිහිය ය. මහණෙනි, මේ සප්ත අංගයන්ගෙන් යුක්ත ව සිතෙහි ඇති යම් ඒකාග්‍රතාවයක් ඇත්නම් එය අවශ්‍ය දේ සහිත බවින් යුක්ත වෙයි. මහණෙනි, ආර්ය සම්මා සමාධිය මෙසේ හේතු සම්පත් සහිත යැයි ද, මෙසේ අවශ්‍ය දේ සහිත යැයි ද කියනු ලැබේ.
සාදු! සාදු!! සාදු!!!
සමාධි සූත්‍රය නිමා විය.
