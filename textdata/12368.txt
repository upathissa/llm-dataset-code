ඛුද්දක නිකාය
ඉතිවුත්තක පාළි
3.2.7. සෝචෙය්‍ය සුත්තං
3.2.7. පිරිසිදු බව ගැන වදාළ දෙසුම
66. වුත්තං හේතං භගවතා. වුත්තමරහතා’ති මේ සුතං:
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. තීණිමානි භික්ඛවේ සෝචෙය්‍යානි. කතමානි තීණි? කායසෝචෙය්‍යං, වචීසෝචෙය්‍යං, මනෝසෝචෙය්‍යං. ඉමානි ඛෝ භික්ඛවේ තීණි සෝචෙය්‍යානීති.
“පින්වත් මහණෙනි, මේ පිරිසිදුකම් තුනක් තියෙනවා. (අපිරිසිදු අකුසල් නොකිරීමෙන්) කයේ පිරිසිදු බව, වචනයේ පිරිසිදු බව, මනසේ පිරිසිදු බව. පින්වත් මහණෙනි, මේ තමයි පිරිසිදුකම් තුන.”
ඒතමත්ථං භගවා අවෝච. තත්ථේ’තං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “කායසුචිං වාචාසුචිං චේතෝසුචිමනාසවං,
සුචිං සෝචෙය්‍යසම්පන්නං ආහු සබ්බප්පහායින”න්ති
“ඔහු ආශ්‍රව රහිතයි. කයෙනුත් පිරිසිදු පැවතුම් තියෙන්නේ. වචනයත් පිරිසිදුයි. සිතත් පිරිසිදුයි. මේ ආකාරයට පිරිසිදුව ඉන්න කෙනාටයි ‘සියලු පව් ප්‍රහීණ කරපු කෙනා’ කියල කියන්නේ.”
අයම්පි අත්ථෝ වුත්තෝ භගවතා. ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
