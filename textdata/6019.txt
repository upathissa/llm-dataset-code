සංයුත්ත නිකාය
මහා වග්ගෝ
12.1.2. පටිසල්ලාන සුත්තං
12.1.2. හුදෙකලා භාවනාව මුල්කොට වදාළ දෙසුම
මහණෙනි, හුදෙකලා භාවනාව පිණිස වීරිය කරව්. මහණෙනි, හුදෙකලා භාවනාවෙහි යෙදෙන භික්ෂුව ඇත්ත ඒ වූ සැටියෙන් ම දැනගනියි. ඒ වූ සැටියෙන් ම දැනගන්නා වූ ඇත්ත කුමක් ද? මෙය දුක යැයි ඒ වූ සැටියෙන් ම දැනගනියි. මෙය දුකෙහි හටගැනීම යැයි ඒ වූ සැටියෙන් ම දැනගනියි. මෙය දුක් නිරුද්ධ වීම යැයි ඒ වූ සැටියෙන් ම දැනගනියි. මෙය දුක් නිරුද්ධ වන්නා වූ ප්‍රතිපදාව යැයි ඒ වූ සැටියෙන් ම දැනගනියි. මහණෙනි, හුදෙකලා භාවනාව පිණිස වීරිය කරව්. මහණෙනි, හුදෙකලා භාවනාවෙහි යෙදෙන භික්ෂුව ඇත්ත ඒ වූ සැටියෙන් ම දැනගනියි.
එහෙයින් මහණෙනි, මෙය දුක යැයි අවබෝධ කරනු පිණිස වීර්යය කළ යුත්තේ ය. මෙය දුකෙහි හටගැනීම යැයි අවබෝධ කරනු පිණිස වීර්යය කළ යුත්තේ ය. මෙය දුක් නිරුද්ධ වීම යැයි අවබෝධ කරනු පිණිස වීර්යය කළ යුත්තේ ය. මෙය දුක් නිරුද්ධවන්නා වූ මාර්ගය යැයි අවබෝධ කරනු පිණිස වීර්යය කළ යුත්තේ ය.
සාදු! සාදු!! සාදු!!!
පටිසල්ලාන සූත්‍රය නිමා විය.
