සංයුත්ත නිකාය
සළායතන වග්ගෝ
4.1.8. ආසව සුත්තං
4.1.8. ආශ්‍රව ගැන වදාළ දෙසුම
ආසවෝ ආසවෝති ආවුසෝ සාරිපුත්ත, වුච්චති. කතමෝ නු ඛෝ ආවුසෝ ආසවෝති. තයෝ මේ ආවුසෝ ආසවා. කාමාසවෝ භවාසවෝ අවිජ්ජාසවෝ. ඉමේ ඛෝ ආවුසෝ තයෝ ආසවාති. අත්ථි පනාවුසෝ මග්ගෝ අත්ථි පටිපදා ඒතේසං ආසවානං පහානායාති. අත්ථි ඛෝ ආවුසෝ මග්ගෝ අත්ථි පටිපදා ඒතේසං ආසවානං පහානායාති. කතමෝ පනාවුසෝ මග්ගෝ කතමා පටිපදා ඒතේසං ආසවානං පහානායාති. අයමේව ඛෝ ආවුසෝ අරියෝ අට්ඨංගිකෝ මග්ගෝ ඒතේසං ආසවානං පහානාය, සෙය්‍යථිදං: සම්මාදිට්ඨි ....(පෙ).... සම්මාසමාධි. අයං ඛෝ ආවුසෝ මග්ගෝ අයං පටිපදා ඒතේසං ආසවානං පහානායාති. භද්දකෝ ආවුසෝ මග්ගෝ භද්දිකා පටිපදා ඒතේසං ආසවානං පහානාය. අලඤ්ච පනාවුසෝ සාරිපුත්ත අප්පමාදායාති.
“ප්‍රිය ආයුෂ්මත් සාරිපුත්තයෙනි, ආශ්‍රව, ආශ්‍රව කියලා කියනවා. ප්‍රිය ආයුෂ්මතුනි, ආශ්‍රව කියන්නේ මොනවාද?” “ආයුෂ්මත, මේ ආශ්‍රව තුනක් තියෙනවා. කාම ආශ්‍රව, භව ආශ්‍රව හා අවිජ්ජා ආශ්‍රව යි. ආයුෂ්මත, මේ තමයි ආශ්‍රව තුන.” “ප්‍රිය ආයුෂ්මතුනි, ඔය ආශ්‍රවයන්ගේ ප්‍රහාණය කිරීම පිණිස මාර්ගයක් තියෙනවාද? ප්‍රතිපදාවක් තියෙනවාද?” “ආයුෂ්මත, මේ ආශ්‍රවයන්ගේ ප්‍රහාණය කිරීම පිණිස මාර්ගයක් තියෙනවා. ප්‍රතිපදාවක් තියෙනවා.” “ප්‍රිය ආයුෂ්මතුනි, ඔය ආශ්‍රවයන්ගේ ප්‍රහාණය කිරීම පිණිස තියෙන මාර්ගය කුමක්ද? ප්‍රතිපදාව කුමක්ද?” “ආයුෂ්මත, ඔය ආශ්‍රවයන්ගේ ප්‍රහාණය කිරීම පිණිස තියෙන්නේ ඒ මේ ආර්ය අෂ්ටාංගික මාර්ගය ම යි. ඒ කියන්නේ; සම්මා දිට්ඨි ….(පෙ)…. සම්මා සමාධි. ආයුෂ්මත, මේ ආශ්‍රවයන්ගේ ප්‍රහාණය කිරීම පිණිස පවතින මාර්ගය ඕක තමයි. වැඩපිළිවෙළත් ඕක තමයි.” “ප්‍රිය ආයුෂ්මතුනි, මේ ආශ්‍රවයන්ගේ ප්‍රහාණය කිරීම පිණිස පවතින්නා වූ මාර්ගය නම් ඉතා සුන්දරයි. ප්‍රතිපදාව නම් ඉතා සුන්දරයි. ප්‍රිය ආයුෂ්මත් සාරිපුත්තයෙනි, මේ ගැන අප්‍රමාදී වීම ම යි වටින්නේ.”
සාදු ! සාදු !! සාදු !!!
ආසව සූත්‍රය නිමා විය.
