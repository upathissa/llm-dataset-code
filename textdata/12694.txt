ඛුද්දක නිකාය
සුත්ත නිපාතෝ
9. කිංසීල සුත්තං
9. සීලය කුමක්දැයි වදාළ දෙසුම
326.කිංසීලෝ කිංසමාචාරෝ කානි කම්මානි බ්‍රෑහයං
නරෝ සම්මා නිවිට්ඨස්ස උත්තමත්ථංච පාපුණේ
(සැරියුත් තෙරණුවෝ)
යම් කෙනෙකු මනා කොට - දහම තුළ සිත පිහිටුවාගෙන
උතුම් වූ අමනිවන ට - යන මග ද පාදා දෙන
රැක්ක යුතු සීලය කුමක් වෙ ද?
පුරුදු කළ යුතු දේ කුමක් වෙ ද?
කරන වැඩ කටයුතු කුමක් වෙ ද
සුවාමිනි, පැවසුව මැන.

327.වුද්ධාපචායි අනුසුය්‍යකෝ සියා
කාලඤ්ඤූ චස්ස ගරුනං දස්සනාය
ධම්මිං කථං ඒරයිතං ඛණඤ්ඤූ
සුණෙය්‍ය සක්කච්ච සුභාසිතානි
(භාග්‍යවතුන් වහන්සේ)
වැඩිහිටියන්ව පුදනා - ඉරිසියාවෙන් මිදෙනා
සුදුසු කල් දැන හඳුනා - ගුරුවරුන් බැහැ දකිනා
ලද මොහොතෙ වටිනාකම - මනාකොට හඳුනාගෙන
කරන සදහම් කථාවෙන් - බුදුරජුන්ගේ ධර්මය ම
මැනැවින් අසා ගන්නේ

328.කාලේන ගච්ඡේ ගරුනං සකාසං
ථම්භං නිරංකත්වා නිවාතවුත්ති
අත්ථං ධම්මං සංයමං බ්‍රහ්මචරියං
අනුස්සරේ චේව සමාචරේ ච
බැහැර කොට දරදඬුකම - ඇතිකොටගෙන යටහත් කම
සුදුසු කල් හොඳින් දැනගෙන - තම ගුරුවරුන් වෙත යන
බුදුරජුන්ගේ දහම දැනගෙන - සංවරය ඇති කරගෙන
බඹසර සිල් ද රැකගෙන - සිහි කරයි හේ ධර්මය
පුහුණු වෙයි නිරතුරුව ම

329.ධම්මාරාමෝ ධම්මරතෝ
ධම්මේ ඨිතෝ ධම්මවිනිච්ඡයඤ්ඤූ
නෝ වාචරේ ධම්මසන්දෝසවාදං
නීයේථ තච්ඡේහි සුභාසිතේහී
ධර්මයෙහි රැඳෙනා හේ - ධර්මයට ඇලෙමින් සිටින්නේ
ධර්මය තුළම සිටිමින් - දැහැමි ලෙස තීරණ ද ගනිමින්
දහම කිළිටි වන ලෙස - කිසි කථාවක් නො කියයි
ගෙවයි හේ හැමවිටම - සැබෑ වූ බුදුදහම කියමින්

330.හස්සං ජප්පං පරිදේවං පදෝසං
මායාකතං කුහකං ගිද්ධිමානං
සාරම්භකක්කසකසාව මුච්ඡං
හිත්වා චරේ වීතමදෝ ඨිතත්තෝ
ඒ භික්ෂුව තුළ,බොළඳ හසරැළි නිසරු කතාබහ
ද්වේෂ සහගත දොස් පරොස් හඬා වැළපෙන බණ
කුහක ලෙස රැවටීම ද
දුරු කොට සියළු මානය
එකට එක පැවසීම ද බැහැර කරලන්නේ
කාමයෙන් මුසපත් වීම ද දුරින්ම දුරු කරන්නේ
නිහතමානී වී ධර්මය තුළම පිහිටා
දහම තුළ සිත පවත්වන්නේ

331.විඤ්ඤාතසාරානි සුභාසිතානි
සුතංච වඤ්ඤාතසමාධිසාරං
න තස්ස පඤ්ඤා ච සුතං ච වඩ්ඪති
යෝ සාහසෝ හෝති නරෝ පමත්තෝ
බුදුරජුන්ගේ සුභාෂිත ධර්මය - කියා දෙයි ජීවිතේ සාරය
දහම් දැනුමින් යුතු කෙනා - ලබයි ජීවිතේ සාරය
එනමුදු යමෙක් සැහැසි විලසින් ගතකොට - ධර්මයෙහි පමා වෙත් නම්
නො වැඩෙන්නේ ය ඔහු තුළ - දහම් දැනුම ද නුවණ ද

332.ධම්මේ ච යේ අරියප්පවේදිතේ රතා
අනුත්තරා තේ වචසා මනසා කම්මනා ච
තේ සන්තිසෝරච්චසමාධිසණ්ඨිතා
සුතස්ස පඤ්ඤාය ච සාරමජ්ඣගූති.
මුනිවරුන් දෙසන ලද - ඒ උතුම් සද්ධර්මය
යම් කෙනෙක් හොඳින් දැනගෙන - එහි ඇලෙමින් වසත් නම්
සිත, කය, වචනයෙන් - ඔවුන් උත්තම බවට පත් වෙති
නිවන් මග තුළ හික්මෙන - සමාධිය තුළ පිහිටන
දහම් දැනුමින් යුතු - වහා වැටහෙන නුවණකින් යුතු
ඒ සියළු දෙන ලොවේ - ලැබ ගනිත්මයි අමනිවන් සාරය

කිංසීල සුත්තං නිට්ඨිතං.
සීලය කුමක්දැයි වදාළ දෙසුම නිමා විය.
සාදු! සාදු!! සාදු!!!
