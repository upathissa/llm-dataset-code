අංගුත්තර නිකාය
දුක නිපාතෝ
11. (1) ආසාවග්ගෝ
11. (1) ආසා වර්ගය
(සාවත්ථිනිදානං:)
සැවැත් නුවරදී ............
2.3.11.1
1. ද්වේමා භික්ඛවේ ආසා දුප්පජහා. කතමා ද්වේ: ලාභාසා ච, ජීවිතාසා ච. ඉමා ඛෝ භික්ඛවේ ද්වේ ආසා දුප්පජහාති.
1. පින්වත් මහණෙනි, අත්හැරීමට දුෂ්කර ආශාවන් දෙකක් තියෙනවා. ඒ කවර ආශාවන් දෙකක්ද යත්? ලාභ ලැබීමට තියෙන ආශාවත්, ජීවිතයට තියෙන ආශාවත් ය. පින්වත් මහණෙනි, මේ ආශාවන් දෙක අත්හැරීම දුෂ්කරයි. 
2.3.11.2
2. ද්වේමේ භික්ඛවේ පුග්ගලා දුල්ලභා ලෝකස්මිං. කතමේ ද්වේ: යෝ ච පුබ්බකාරී, යෝ ච කතඤ්ඤූ කතවේදී. ඉමේ ඛෝ භික්ඛවේ ද්වේ පුග්ගලා දුල්ලභා ලෝකස්මින්ති.
2. පින්වත් මහණෙනි, මේ පුද්ගලයන් දෙදෙනා ලෝකයෙහි දුර්ලභයි. ඒ කවර දෙදෙනෙක්ද යත්? යම් කෙනෙක් පළමුව උපකාර කරයිද, යම් කෙනෙක් කෙලෙහි ගුණ දැන කෘතඥ වෙයිද, පින්වත් මහණෙනි, මේ පුද්ගලයන් දෙදෙනා මේ ලෝකයෙහි දුර්ලභයි. 
2.3.11.3
3. ද්වේමේ භික්ඛවේ පුග්ගලා දුල්ලභා ලෝකස්මිං. කතමේ ද්වේ: තිත්තෝ ච, තප්පේතා ච. ඉමේ ඛෝ භික්ඛවේ ද්වේ පුග්ගලා දුල්ලභා ලෝකස්මින්ති.
3. පින්වත් මහණෙනි, මේ පුද්ගලයන් දෙදෙනා ලෝකයෙහි දුර්ලභයි. ඒ කවර දෙදෙනෙක්ද යත්? යම් කෙනෙක් ලද දෙයින් තෘප්තියට පත් වෙයිද, යම් කෙනෙක් අනෙකෙක්ව උපකාර කිරීම් ආදියෙන් තෘප්තියට පත් කරවයිද, පින්වත් මහණෙනි, මේ පුද්ගලයන් දෙදෙනා මේ ලෝකයෙහි දුර්ලභයි. 
2.3.11.4
4. ද්වේමේ භික්ඛවේ පුග්ගලා දුත්තප්පයා. කතමේ ද්වේ: යෝ ච ලද්ධං ලද්ධං නික්ඛිපති, යෝ ච ලද්ධං ලද්ධං විස්සජ්ජේති. ඉමේ ඛෝ භික්ඛවේ ද්වේ පුග්ගලා දුත්තප්පයාති.
4. පින්වත් මහණෙනි, තෘප්තිමත් කිරීමට අසීරු මේ පුද්ගලයන් දෙදෙනෙක් ඉන්නවා. ඒ කවර දෙදෙනෙක්ද යත්? යම් කෙනෙක් තමා හට ලැබෙන ලැබෙන දෙය රැස් කර තබා ගනියිද, යම් කෙනෙක් තමා හට ලැබෙන ලැබෙන දෙය වියදම් කරයිද, පින්වත් මහණෙනි, මේ පුද්ගලයන් දෙදෙනා තෘප්තිමත් කිරීම අසීරු දෙයකි. 
2.3.11.5
5. ද්වේමේ භික්ඛවේ පුග්ගලා සුතප්පයා. කතමේ ද්වේ: යෝ ච ලද්ධං ලද්ධං න නික්ඛිපති, යෝ ච ලද්ධං ලද්ධං න විස්සජ්ජේති. ඉමේ ඛෝ භික්ඛවේ ද්වේ පුග්ගලා සුතප්පයාති.
5. පින්වත් මහණෙනි, පහසුවෙන් තෘප්තිමත් කළ හැකි වූ මේ පුද්ගලයන් දෙදෙනෙක් ඉන්නවා. ඒ කවර දෙදෙනෙක්ද යත්? යම් කෙනෙක් තමා හට ලැබෙන ලැබෙන දෙය රැස් කර නොතබා ගනියිද, යම් කෙනෙක් තමා හට ලැබෙන ලැබෙන දෙය වියදම් නොකරයිද, පින්වත් මහණෙනි, මේ පුද්ගලයන් දෙදෙනා පහසුවෙන් තෘප්තිමත් කළ හැකිය. 
2.3.11.6
6. ද්වේමේ භික්ඛවේ පච්චයා රාගස්ස උප්පාදාය. කතමේ ද්වේ: සුභනිමිත්තඤ්ච, අයෝනිසෝ ච මනසිකාරෝ. ඉමේ ඛෝ භික්ඛවේ ද්වේ පච්චයා රාගස්ස උප්පාදාය.
6. පින්වත් මහණෙනි, රාගය හට ගැනීම පිණිස හේතු වන කාරණා දෙකක් තියෙනවා. ඒ කවර කාරණා දෙකක්ද යත්? රාගයෙන් සිත කැළඹෙන සුළු වූ සුභ අරමුණත්, ඒ ගැන සිහි මුළාවෙන් කල්පනා කිරීමත් ය. පින්වත් මහණෙනි, රාගය උපදින්නට හේතු වන්නේ මේ කාරණා දෙකයි. 
2.3.11.7
7. ද්වේමේ භික්ඛවේ පච්චයා දෝසස්ස උප්පාදාය. කතමේ ද්වේ: පටිඝනිමිත්තඤ්ච, අයෝනිසෝ ච මනසිකාරෝ. ඉමේ ඛෝ භික්ඛවේ ද්වේ පච්චයා දෝසස්ස උප්පාදාය.
7. පින්වත් මහණෙනි, ද්වේෂය හට ගැනීම පිණිස හේතු වන කාරණා දෙකක් තියෙනවා. ඒ කවර කාරණා දෙකක් ද යත්? ද්වේෂයෙන් සිත කැළඹෙන සුළු වූ පටිඝ අරමුණත්, ඒ ගැන සිහි මුළාවෙන් කල්පනා කිරීමත් ය. පින්වත් මහණෙනි, ද්වේෂය උපදින්නට හේතු වන්නේ මේ කාරණා දෙකයි. 
2.3.11.8
8. ද්වේමේ භික්ඛවේ පච්චයා මිච්ඡාදිට්ඨියා උප්පාදාය. කතමේ ද්වේ: පරතෝ ච ඝෝසෝ, අයෝනිසෝ ච මනසිකාරෝ. ඉමේ ඛෝ භික්ඛවේ ද්වේ පච්චයා මිච්ඡාදිට්ඨියා උප්පාදාය.
8. පින්වත් මහණෙනි, මිත්‍යා දෘෂ්ටිය හට ගැනීම පිණිස හේතු වන කාරණා දෙකක් තියෙනවා. ඒ කවර කාරණා දෙකක්ද යත්? අනුන්ගෙන් අසන්නට ලැබෙන අධර්මයත්, ඒ ගැන සිහි මුළාවෙන් කල්පනා කිරීමත් ය. පින්වත් මහණෙනි, මිත්‍යා දෘෂ්ටිය උපදින්නට හේතු වන්නේ මේ කාරණා දෙකයි. 
2.3.11.9
9. ද්වේමේ භික්ඛවේ පච්චයා සම්මාදිට්ඨියා උප්පාදාය. කතමේ ද්වේ: පරතෝ ච ඝෝසෝ, යෝනිසෝ ච මනසිකාරෝ. ඉමේ ඛෝ භික්ඛවේ ද්වේ පච්චයා සම්මාදිට්ඨියා උප්පාදාය.
9. පින්වත් මහණෙනි, සම්මා දිට්ඨිය හට ගැනීම පිණිස හේතු වන කාරණා දෙකක් තියෙනවා. ඒ කවර කාරණා දෙකක්ද යත්? අනුන්ගෙන් අසන්නට ලැබෙන චතුරාර්ය සත්‍යය ධර්මයත්, ඒ ධර්මයට අනුව නුවණින් කල්පනා කිරීමත් ය. පින්වත් මහණෙනි, සම්මා දිට්ඨිය උපදින්නට හේතු වන්නේ මේ කාරණා දෙකයි. 
2.3.11.10
10. ද්වේමා භික්ඛවේ ආපත්තියෝ. කතමා ද්වේ: ලහුකා ච ආපත්ති, ගරුකා ච ආපත්ති. ඉමා ඛෝ භික්ඛවේ ද්වේ ආපත්තියෝ.
10. පින්වත් මහණෙනි, මේ වරදට පැමිණීම් (ආපත්ති) දෙකක් තියෙනවා. ඒ කවර ආපත්ති දෙකක්ද යත්? බරපතල නොවූ ආපත්තියත්, බරපතල ආපත්තියත් ය. පින්වත් මහණෙනි, මේ තමයි ආපත්ති දෙක. 
2.3.11.11
11. ද්වේමා භික්ඛවේ ආපත්තියෝ. කතමා ද්වේ: දුට්ඨුල්ලා ච ආපත්ති, අදුට්ඨුල්ලා ච ආපත්ති. ඉමා ඛෝ භික්ඛවේ ද්වේ ආපත්තියෝ.
11. පින්වත් මහණෙනි, මේ වරදට පැමිණීම් (ආපත්ති) දෙකක් තියෙනවා. ඒ කවර ආපත්ති දෙකක්ද යත්? දුර්වල ආපත්තියත්, දුර්වල නොවූ ආපත්තියත් ය. පින්වත් මහණෙනි, මේ තමයි ආපත්ති දෙක. 
2.3.11.12
12. ද්වේමා භික්ඛවේ ආපත්තියෝ. කතමා ද්වේ: සාවසේසා ච ආපත්ති, අනවසේසා ච ආපත්ති. ඉමා ඛෝ භික්ඛවේ ද්වේ ආපත්තියෝති.
12. පින්වත් මහණෙනි, මේ වරදට පැමිණීම් (ආපත්ති) දෙකක් තියෙනවා. ඒ කවර ආපත්ති දෙකක්ද යත්? අසම්පූර්ණ ආපත්තියත්, සම්පූර්ණ ආපත්තියත් ය. පින්වත් මහණෙනි, මේ තමයි ආපත්ති දෙක.
වග්ගෝ ඒකාදසමෝ.

එකොළොස්වෙනි වර්ගයයි.
