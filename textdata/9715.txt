අංගුත්තර නිකාය
පඤ්චක නිපාතෝ
5.3.2.10. මිච්ඡා වායාම සුත්තං
5.3.2.10. මිථ්‍යා වීර්යය ඇති භික්ෂුණිය ගැන වදාළ දෙසුම
(සාවත්ථිනිදානං)
සැවැත් නුවර දී ය …..
පඤ්චහි භික්ඛවේ ධම්මේහි සමන්නාගතා භික්ඛුනී යථාභතං නික්ඛිත්තා ඒවං නිරයේ. කතමේහි පඤ්චහි:
මහණෙනි, පස් කරුණකින් යුක්ත වූ භික්ෂුණිය ඔසොවාගෙන පැමිණි බරක් බිම තබන සෙයින් නිරයෙහි උපදින්නී ය. ඒ කවර පස් කරුණකින් ද යත්;
අනනුවිච්ච අපරියෝගාහෙත්වා අවණ්ණාරහස්ස වණ්ණං භාසති, අනනුවිච්ච අපරියෝගාහෙත්වා වණ්ණාරහස්ස අවණ්ණං භාසති, මිච්ඡාවායාමා ච හෝති, මිච්ඡාසතිනී ච, සද්ධාදෙය්‍යං විනිපාතේති.
(1). නොදැන නොවිමසා ගුණ නොකිව යුත්තාගේ ගුණ කියන්නී වෙයි. (2). නොදැන නොවිමසා ගුණ කිව යුත්තාගේ නුගුණ කියන්නී වෙයි. (3). වැරදි වීර්යය ඇත්තී වෙයි. (4). වැරදි සිහිය ඇත්තී වෙයි. (5). ශ්‍රද්ධාවෙන් පූජා කළ දෙය නාස්ති කරන්නී වෙයි.
ඉමේහි ඛෝ භික්ඛවේ පඤ්චහි ධම්මේහි සමන්නාගතා භික්ඛුනී යථාභතං නික්ඛිත්තා ඒවං නිරයේ.
මහණෙනි, මේ පස් කරුණෙන් යුක්ත වූ භික්ෂුණිය ඔසොවාගෙන පැමිණි බරක් බිම තබන සෙයින් නිරයෙහි උපදින්නී ය.
පඤ්චහි භික්ඛවේ ධම්මේහි සමන්නාගතා භික්ඛුනී යථාභතං නික්ඛිත්තා ඒවං සග්ගේ. කතමේහි පඤ්චහි:
මහණෙනි, පස් කරුණකින් යුක්ත වූ භික්ෂුණිය ඔසොවාගෙන පැමිණි බරක් බිම තබන සෙයින් සුගතියෙහි උපදින්නී ය. ඒ කවර පස් කරුණකින් ද යත්;
අනුවිච්ච පරියෝගාහෙත්වා අවණ්ණාරහස්ස අවණ්ණං භාසති, අනුවිච්ච පරියෝගාහෙත්වා වණ්ණාරහස්ස වණ්ණං භාසති, සම්මාවායාමා ච හෝති, සම්මාසතිනී ච, සද්ධාදෙය්‍යං න විනිපාතේති.
(1). දැන විමසා නුගුණ කිව යුත්තාගේ නුගුණ කියන්නී වෙයි. (2). දැන විමසා ගුණ කිව යුත්තාගේ ගුණ කියන්නී වෙයි. (3). නිවැරදි වීර්යය ඇත්තී වෙයි. (4). නිවැරදි සිහිය ඇත්තී වෙයි. (5). ශ්‍රද්ධාවෙන් පූජා කළ දෙය නාස්ති නොකරන්නී වෙයි.
ඉමේහි ඛෝ භික්ඛවේ පඤ්චහි ධම්මේහි සමන්නාගතා භික්ඛුනී යථාභතං නික්ඛිත්තා ඒවං සග්ගේති.
මහණෙනි, මේ පස් කරුණෙන් යුක්ත වූ භික්ෂුණිය ඔසොවාගෙන පැමිණි බරක් බිම තබන සෙයින් සුගතියෙහි උපදින්නී ය.
සාදු! සාදු!! සාදු!!!
මිච්ඡාවායාම සූත්‍රය නිමා විය.
අන්ධකවින්දවග්ගෝ දුතියෝ.
දෙවෙනි අන්ධකවින්ද වර්ගය අවසන් විය.
තස්සුද්දානං:
එහි පිළිවෙළ උද්දානය යි :
කුලූපගෝ, පච්ඡාසමණෝ සමාධි අන්ධකවින්දං
මච්ඡරී වණ්ණනා ඉස්සා දිට්ඨිවාචාය වායාමාති
කුලූපග සූත්‍රය, පච්ඡාසමණ සූත්‍රය, සම්මා සමාධි සූත්‍රය, අන්ධකවින්ද සූත්‍රය, මච්ඡරී සූත්‍රය, වණ්ණ සූත්‍රය, ඉස්සුකී සූත්‍රය, මිච්ඡා දිට්ඨික සූත්‍රය, මිච්ඡා වාචා සූත්‍රය සහ මිච්ඡා වායාම සූත්‍රය වශයෙන් මෙහි සූත්‍ර දශයකි.
