අංගුත්තර නිකාය
පඤ්චක නිපාතෝ
5.5.1.10. මුට්ඨස්සති සුත්තං
5.5.1.10. මුලා සිහි ඇති බව ගැන වදාළ දෙසුම
(සාවත්ථිනිදානං)
සැවැත් නුවර දී ය …..
පඤ්චිමේ භික්ඛවේ ආදීනවා මුට්ඨස්සතිස්ස අසම්පජානස්ස නිද්දං ඔක්කමතෝ. කතමේ පඤ්ච:
මහණෙනි, සිහි මුලා ව, නුවණින් තොර ව, නින්දට වැටුණු තැනැත්තහුගේ මේ ආදීනව පසකි. ඒ කවර පසක් ද යත්;
දුක්ඛං සුපති, දුක්ඛං පටිබුජ්ඣති, පාපකං සුපිනං පස්සති, දේවතා න රක්ඛන්ති, අසුචි මුච්චති.
දුක සේ නිදයි. දුක සේ අවදි වෙයි. පවිටු සිහින දකියි. දෙවියෝ නොරකිති. නින්දෙන් ශුක්‍ර පිටවෙයි.
ඉමේ ඛෝ භික්ඛවේ පඤ්ච ආදීනවා මුට්ඨස්සතිස්ස අසම්පජානස්ස නිද්දං ඔක්කමතෝ.
මහණෙනි, මේ වනාහී සිහි මුලා ව, නුවණින් තොර ව, නින්දට වැටුණු තැනැත්තහුගේ ආදීනව පස යි.
පඤ්චිමේ භික්ඛවේ ආනිසංසා උපට්ඨිතසතිස්ස සම්පජානස්ස නිද්දං ඔක්කමතෝ. කතමේ පඤ්ච:
මහණෙනි, පිහිටුවා ගත් සිහි ඇති ව, නුවණින් යුතු ව, නින්දට වැටුණු තැනැත්තහුගේ මේ අනුසස් පසකි. ඒ කවර පසක් ද යත්;
සුඛං සුපති, සුඛං පටිබුජ්ඣති, න පාපකං සුපිනං පස්සති, දේවතා රක්ඛන්ති, අසුචි න මුච්චති.
සුව සේ නිදයි. සුව සේ අවදි වෙයි. පවිටු සිහින නොදකියි. දෙවියෝ රකිති. නින්දෙන් ශුක්‍ර පිට නොවෙයි.
ඉමේ ඛෝ භික්ඛවේ පඤ්ච ආනිසංසා උපට්ඨිතසතිස්ස සම්පජානස්ස නිද්දං ඔක්කමතෝති.
මහණෙනි, මේ වනාහී පිහිටුවා ගත් සිහි ඇති ව, නුවණින් යුතු ව, නින්දට වැටුණු තැනැත්තහුගේ අනුසස් පස යි.
සාදු! සාදු!! සාදු!!!
මුට්ඨස්සති සූත්‍රය නිමා විය.
කිම්බිලවග්ගෝ පඨමෝ.
පළමුවෙනි කිම්බිල වර්ගය අවසන් විය.
තස්සුද්දානං:
එහි පිළිවෙළ උද්දානය යි :
කිම්බිලෝ3 ධම්මසවණං ආජානීයෝ බලං ඛිලං
විනිබන්ධං යාගු කට්ඨං ගීතං මුට්ඨස්සතිනා චාති
කිම්බිල සූත්‍රය, ධම්මසවණ සූත්‍රය, ආජානීය සූත්‍රය, බල සූත්‍රය, චේතෝඛිල සූත්‍රය, චේතෝ විනිබන්ධ සූත්‍රය, යාගු සූත්‍රය, දන්තකට්ඨ සූත්‍රය, ගීතස්සර සූත්‍රය සහ මුට්ඨස්සති සූත්‍රය වශයෙන් මෙහි සූත්‍ර දශයකි.
