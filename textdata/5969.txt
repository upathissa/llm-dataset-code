සංයුත්ත නිකාය
මහා වග්ගෝ
2.4.1. කුසල සුත්තං
2.4.1. කුසල් ගැන වදාළ දෙසුම
යේ කේචි භික්ඛවේ, ධම්මා කුසලා කුසලභාගියා කුසලපක්ඛියා, සබ්බේ තේ අප්පමාදමූලකා අප්පමාදසමෝසරණා අප්පමාදෝ තේසං ධම්මානං අග්ගමක්ඛායති. අප්පමත්තස්සේතං භික්ඛවේ, භික්ඛුනෝ පාටිකංඛං සත්ත බොජ්ඣංගේ භාවෙස්සති, සත්ත බොජ්ඣංගේ බහුලීකරිස්සති. කථඤ්ච භික්ඛවේ, භික්ඛු අප්පමත්තෝ සත්ත බොජ්ඣංගේ භාවේති, සත්ත බොජ්ඣංගේ බහුලීකරෝති: ඉධ භික්ඛවේ, භික්ඛු සතිසම්බොජ්ඣංගං භාවේති ....(පෙ).... උපෙක්ඛාසම්බොජ්ඣංගං භාවේති විවේකනිස්සිතං විරාගනිස්සිතං නිරෝධනිස්සිතං වොස්සග්ගපරිණාමිං. ඒවං ඛෝ භික්ඛවේ, භික්ඛු අප්පමත්තෝ සත්ත බොජ්ඣංගේ භාවේති, සත්ත බොජ්ඣංගේ බහුලීකරෝතීති.
මහණෙනි, යම්කිසි ධර්මයක් කුසල් වෙයි ද, කුසලයට අයත් වෙයි ද, කුසල පාක්ෂික වෙයි ද, ඒ සෑම කුසල ධර්මයක් ම අප්‍රමාදය මුල් කොට ඇත්තේ ය. අප්‍රමාදය වටා එක් වන්නේ ය. ඒ කුසල් දහම්වලට අප්‍රමාදය අග්‍ර යැයි කියනු ලැබේ. මහණෙනි, සප්ත බොජ්ඣංගයන් වඩන්නේ ය, සප්ත බොජ්ඣංගයන් බහුල ව ප්‍රගුණ කරන්නේ ය යන කරුණ අප්‍රමාදී භික්ෂුව විසින් කැමති විය යුත්තේ ය. මහණෙනි, භික්ෂුව කෙසේ නම් අප්‍රමාදී ව සති සම්බෝජ්ඣංගයන් වඩයි ද? සති සම්බොජ්ඣංගයන් බහුල ව ප්‍රගුණ කරයි ද?
මහණෙනි, මෙහිලා භික්ෂුව සති සම්බොජ්ඣංගය වඩයි. ….(පෙ)…. කාය චිත්ත විවේකයෙන් යුතු ව, විරාගී සිතින් යුතු ව, අකුසල් නිරුද්ධ කරන සිතින් යුතු ව, නිවනට නැඹුරු වූ සිතින් යුතු ව උපෙක්ඛා සම්බොජ්ඣංගය වඩයි. මහණෙනි, අප්‍රමාදී භික්ෂුව මේ අයුරින් සප්ත බොජ්ඣංගයන් වඩන්නේ ය, මේ අයුරින් සප්ත බොජ්ඣංගයන් බහුල ව ප්‍රගුණ කරන්නේ ය.
සාදු! සාදු!! සාදු!!!
කුසල සූත්‍රය නිමා විය.
