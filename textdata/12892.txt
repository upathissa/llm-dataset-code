ඛුද්දක නිකාය
සුත්ත නිපාතෝ
9. තෝදෙය්‍ය සුත්තං
9. තෝදෙය්‍ය නිසා වදාළ දෙසුම
1093.යස්මිං කාමා න වසන්ති (ඉච්චායස්මා තෝදෙය්‍යෝ)
තණ්හා යස්ස න විජ්ජති
කථංකථා ච යෝ තිණ්ණෝ - විමෝඛෝ තස්ස කීදිසෝ
(තෝදෙය්‍ය)
යම්කිසි කෙනෙකුගෙ සිත තුළ - නැතිද කාම සිතිවිල්ලක්
යමෙකුගෙ හදවත ඇතුලත - නැතිද කිසිම තණ්හාවක්
යමෙක් කළේ නම් තරණය - සැකය ඇතුළු හැම දෙයක්ම
ඔහු ලබනා විමුක්ති සුව - කොයි ආකාරේ දෙයක්ද?

1094.යස්මිං කාමා න වසන්ති (තෝදෙය්‍යාති භගවා)
තණ්හා යස්ස න විජ්ජති
කථංකථා ච යෝ තිණ්ණෝ - විමෝඛෝ තස්ස නාපරෝ
(භාග්‍යවතුන් වහන්සේ)
යම්කිසි කෙනෙකුගෙ සිත තුළ - නැතිද කාම සිතිවිල්ලක්
යමෙකුගෙ හදවත ඇතුලත - නැතිද කිසිම තණ්හාවක්
යමෙක් කළේ නම් තරණය - සැකය ඇතුළු හැම දෙයක්ම
ඔහු හට වෙන විමුක්තියක් - ඇවැසි නැතැයි පවසමි මම

1095.නිරාසසෝ සෝ උද ආසසානෝ
පඤ්ඤාණවා සෝ උදපඤ්ඤකප්පී
මුනිං අහං සක්ක යථා විජඤ්ඤං
තං මේ වියාචික්ඛ සමන්තචක්ඛු
(තෝදෙය්‍ය)
ඒ අයුරින් යුතු උතුමා,ආශා රහිතව සිටීද? - ආශා සහිතව සිටීද?
ප්‍රඥාවෙන් යුතු කෙනෙක්ද? - නුවණ සකසමින් සිටීද?
ශාක්‍යමුනිවරයාණෙනි, හඳුනාගත හැකි ලෙස ඔහු
හැම දෙය දකිනා මුනිඳුනි - පවසනු මැන මට එකරුණ

1096.නිරාසසෝ සෝ න සෝ ආසසානෝ
පඤ්ඤාණවා සෝ න ච පඤ්ඤකප්පී
ඒවම්පි තෝදෙය්‍ය මුනිං විජාන
අකිඤ්චනං කාමභවේ අසත්තන්ති
(භාග්‍යවතුන් වහන්සේ)
පින්වත් තෝදෙය්‍ය,ආශා රහිතය ඒ මුනි - ආශාවන් සහිත නොවේ
යුතුමය හේ ප්‍රඥාවෙන් - සකසන්නෙක් නොවේ නුවණ
ඒ මුනි උතුමාණන් ගැන - හඳුන ගන්න ඔය අයුරින්
කාමයෙ හෝ භවයේ හෝ - ඔහුට නොමැත කිසි කෙලෙසුන්

තෝදෙය්‍ය සුත්තං නවමං.
තෝදෙය්‍ය නිසා වදාළ දෙසුම මෙහි නව වැන්න වේ.
සාදු! සාදු!! සාදු!!!
