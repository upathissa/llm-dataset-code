ඛුද්දක නිකාය
ඉතිවුත්තක පාළි
1.3.6. දාන සංවිභාග සුත්තං
1.3.6. බෙදා හදා වැළඳීම ගැන වදාළ දෙසුම
වුත්තං හේතං භගවතා, වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
ඒවඤ්චේ භික්ඛවේ සත්තා ජානෙය්‍යුං දානසංවිභාගස්ස විපාකං යථාහං ජානාමි, න අදත්වා භුඤ්ජෙය්‍යුං. න ච නේසං මච්ඡේරමලං චිත්තං පරියාදාය තිට්ඨෙය්‍ය. යෝ’පි නේසං අස්ස චරිමෝ ආලෝපෝ චරිමං කබළං, තතෝ’පි න අසංවිභජිත්වා භුඤ්ජෙය්‍යුං සචේ නේසං පටිග්ගාහකා අස්සු. යස්මා ච ඛෝ භික්ඛවේ සත්තා න ඒවං ජානන්ති දානසංවිභාගස්ස විපාකං යථාහං ජානාමි, තස්මා අදත්වා භුඤ්ජන්ති, මච්ඡේරමලඤ්ච නේසං චිත්තං පරියාදාය තිට්ඨතී’ති.
“පින්වත් මහණෙනි, මේ මිනිසුන් මා තරම්ම මේ බෙදා හදා අනුභව කිරීමේ ආනිශංස දන්නවා නම්, කවදාවත් අනුන්ට කිසිවක් නොදී නම් අනුභව කරන්නේ නෑ. (බෙදා හදාගෙන) අනුභව කරන අයගේ සිත් මසුරුකම විසින් ග්‍රහණය කර ගන්නෙත් නෑ. ඔවුන් අනුභව කරන අන්තිම පිඬෙන් වුනත්, බෙදා හදා දෙන්න කෙනෙක් ඉන්නවා නම්, ඒ දෙයින් වුනත් බෙදා හදාගන්නෙ නැතුව නම් අනුභව කරන්නේ නෑ. යම් කරුණකින් පින්වත් මහණෙනි, මේ ජනතාව මා තරම්ම මේ බෙදා හදා අනුභව කිරීමේ ආනිශංස දන්නේ නැද්ද, ඒ නිසා අනුන්ටත් බෙදා හදා දී අනුභව කරන්නේ නෑ. මසුරුකම විසින් ඔවුන්ගේ සිත් යට කරගෙන පවතිනවා.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
“ඒවං චේ සත්තා ජානෙය්‍යුං යථාවුත්තං මහේසිනා,
විපාකං සංවිභාගස්ස යථා හෝති මහප්ඵලං
“මහා ඉසිවර වූ සම්බුදු රජුන් පෙන්වා වදාළ විදිහට, මේ බෙදා හදා අනුභව කිරීමේ තිබෙන මහත් ප්‍රයෝජනය මේ සත්වයන් දන්නවා නම්,
විනෙය්‍ය මච්ඡේරමලං විප්පසන්නේන චේතසා,
දජ්ජුං කාලේන අරියේසු යත්ථ දින්නං මහප්ඵලං
මසුරු මලකඩ දුරු කරලා දානවා. සුදුසු කාලයේදී මහත් ඵල ලැබෙන තැනටම දීම වන ඒ ආර්යන් වහන්සේලාටම ප්‍රසන්න සිතින් දන් දෙනවා.
අන්නඤ්ච දත්වා බහුනෝ දක්ඛිණෙය්‍යේසු දක්ඛිණං,
ඉතෝ චුතා මනුස්සත්තා සග්ගං ගච්ඡන්ති දායකා
සැබෑවටම දන් පිළිගැනීමට සුදුසු වූ දක්ෂිණාර්හ උතුමන්ටම බොහෝ දන් දෙනවා. මේ මනුෂ්‍ය ජීවිතයෙන් චුත වෙන බොහෝ දන් දෙන ඒ මිනිසුන් දෙව්ලොවට ම යනවා.
තේ ච සග්ග ගතා තත්ථ මෝදන්ති කාමකාමිනෝ,
විපාකං සංවිභාගස්ස අනුභොන්ති අමච්ඡරා”ති
ඒ විදිහට දෙව්ලොව ගිය ඔවුන් තමන් රුචි වූ පරිද්දෙන් සැප ලබල සතුටු වෙනවා. මසුරුකම් නැති ඔවුන්, ඒ බෙදා හදා අනුභව කිරීමේ ආනිශංස භුක්ති විඳිනවා.”
අයම්පි අත්ථෝ වුත්තෝ භගවතා ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
