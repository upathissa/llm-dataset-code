අංගුත්තර නිකාය
දසක නිපාතෝ
10.2.5.8. ථේර සුත්තං
10.2.5.8. ස්ථවිර භික්ෂුව ගැන වදාළ දෙසුම
දසහි භික්ඛවේ ධම්මේහි සමන්නාගතෝ ථේරෝ භික්ඛු යස්සං යස්සං දිසායං විහරති. ඵාසුයේව විහරති. කතමේහි දසහි:
මහණෙනි, දස කරුණෙකින් සමන්විත වූ ස්ථවිර භික්ෂුව යම් යම් දිශාවක වාසය කරයි නම් පහසුවෙන් ම වසන්නේ ය. ඒ කවර දස කරුණකින් ද යත්;
ථේරෝ හෝති රත්තඤ්ඤූ චිරපබ්බජිතෝ. සීලවා හෝති ....(පෙ).... සමාදාය සික්ඛති සික්ඛාපදේසු. බහුස්සුතෝ හෝති ....(පෙ).... දිට්ඨියා සුප්පටිවිද්ධෝ. උභයානි ඛෝ පනස්ස පාතිමොක්ඛානි විත්ථාරේන ස්වාගතානි හොන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ අධිකරණ සමුප්පාද වූපසමේ කුසලෝ හෝති. ධම්මකාමෝ හෝති පියසමුදාචාරෝ, අභිධම්මේ අභිවිනයේ උළාරපාමුජ්ජෝ, සන්තුට්ඨෝ හෝති. ඉතරීතරචීවරපිණ්ඩපාතසේනාසනගිලානපච්චයභේසජ්ජපරික්ඛාරේන. පාසාදිකෝ හෝති අභික්කන්තේ පටික්කන්තේ. සුසංවුතෝ අන්තරඝරේපි නිසජ්ජාය, චතුන්නං ඣානානං ආභිචේතසිකානං දිට්ඨධම්මසුඛවිහාරානං නිකාමලාභී හෝති අකිච්ඡලාභී අකසිරලාභී ආසවානඤ්ච ඛයා අනාසවං චේතෝ විමුත්තිං පඤ්ඤාවිමුත්තිං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරති.
1. ස්ථවිර භික්ෂුව පැවිදි ව බොහෝ කල් ඇත්තේ, බොහෝ රාත්‍රී ඉකුත් වූයේ වෙයි.
2. සිල්වත් වෙයි ….(පෙ)…. සික පදයන් හි සමාදන් ව හික්මෙයි.
3. බහුශ්‍රැත වෙයි. ….(පෙ)…. නුවණින් අවබෝධ කළේ ය.
4. ඔහු විසින් භික්ෂු, භික්ෂුණී උභය ප්‍රාතිමෝක්ෂයෝ විස්තර වශයෙන් මැනැවින් ගන්නා ලද්දාහු වෙති. එහිලා සූත්‍ර වශයෙන් ද, අනුව්‍යංජන වශයෙන් ද මැනැවින් බෙදන ලද්දාහු වෙති. මැනැවින් පවත්වන ලද්දාහු වෙති. මැනැවින් විනිශ්චය කරන ලද්දාහු වෙති.
5. හටගන්නා වූ අර්බුදයන් සංසිඳවීමෙහි දක්ෂ වෙයි.
6. භික්ෂුව ධර්මයට කැමති වූයේ වෙයි. ප්‍රිය වූ බසින් ධර්මය දෙසන්නේ ද වෙයි. ගැඹුරු ධර්මයෙහි ත්, ගැඹුරු විනයෙහි ත් උදාර වූ සතුටක් විඳින්නේ වෙයි.
7. ලද දෙයින් සතුටු වන්නේ වෙයි. ලද සිවුරකින්, පිණ්ඩපාතයකින්, සෙනසුනකින්, ගිලන්පස බෙහෙත් පිරිකරකින් සතුටු වන්නේ වෙයි.
8. ඉදිරියට යද්දී, පෙරලා එද්දී ප්‍රසාදජනක වූ ඉරියව් ඇත්තේ වෙයි. නිවසක් තුළ අසුන් ගෙන සිටිද්දී ද මැනැවින් සංවර ව සිටින්නේ වෙයි.
9. ගැඹුරු චිත්ත දියුණුවෙන් යුතු මෙලොව දී සුවසේ වාසය කළ හැකි සතරක් වූ ධ්‍යානයන් කැමති සේ ලබයි. නිදුකින් ලබයි. පහසුවෙන් ලබයි.
10. ආශ්‍රවයන් ක්ෂය වීමෙන් අනාශ්‍රව වූ චිත්ත විමුක්තියත්, ප්‍රඥා විමුක්තියත් මේ ජීවිතයේදී ම තම විශිෂ්ට නුවණින් අත්දැක එයට පැමිණ වාසය කරයි.
ඉමේහි ඛෝ භික්ඛවේ දසහි ධම්මේහි සමන්නාගතෝ ථේරෝ භික්ඛු යස්සං යස්සං දිසායං විහරති ඵාසුයේව විහරතීති.
මහණෙනි, මෙම දස කරුණෙන් සමන්විත වූ ස්ථවිර භික්ෂුව යම් යම් දිශාවක වාසය කරයි නම් පහසුවෙන් ම වසන්නේ ය.
සාදු! සාදු!! සාදු!!!
ථේර සූත්‍රය නිමා විය.
