සංයුත්ත නිකාය
සළායතන වග්ගෝ
1.13.10. වේරහච්චානි සුත්තං
1.13.10. වේරහච්චානි ගෘහපතිනියට වදාළ දෙසුම
ඒකං සමයං ආයස්මා උදායී කාමණ්ඩායං විහරති තෝදෙය්‍යස්ස බ්‍රාහ්මණස්ස අම්බවනේ. අථ ඛෝ වේරහච්චානිගොත්තාය බ්‍රාහ්මණියා අන්තේවාසී මාණවකෝ යේනායස්මා උදායී තේනුපසංකමි. උපසංකමිත්වා ආයස්මතා උදායිනා සද්ධිං සම්මෝදි. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි. ඒකමන්තං නිසින්නං ඛෝ තං මාණවකං ආයස්මා උදායී ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි.
ඒ දිනවල ආයුෂ්මත් උදායි තෙරුන් වැඩසිටියේ කාමණ්ඩා නුවර තෝදෙය්‍ය බ්‍රාහ්මණයාගේ අඹ වනයේ. එදා වේරහච්චානිගෝත්‍ර ඇති බැමිණියගේ අන්තේවාසික තරුණයෙක් ආයුෂ්මත් උදායි තෙරුන් වැඩසිටි තැනට ගියා. ගිහින් ආයුෂ්මත් උදායි තෙරුන් සමඟ සතුටු විය යුතු පිළිසඳර කතාබහේ යෙදිලා එකත්පස්ව වාඩිවුණා. එකත්පස්ව වාඩිවුණ ඒ තරුණයාව ආයුෂ්මත් උදායි තෙරුන් දහම් කතාවෙන් කරුණු දැක්වූවා. සමාදන් කෙරෙව්වා. උනන්දු කෙරෙව්වා. සතුටු කෙරෙව්වා.
අථ ඛෝ සෝ මාණවකෝ ආයස්මතා උදායිනා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා යේන වේරහච්චානිගොත්තා බ්‍රාහ්මණී තේනුපසංකමි. උපසංකමිත්වා වේරහච්චානිගොත්තං බ්‍රාහ්මණිං ඒතදවෝච: යග්ඝේ භෝති ජානෙය්‍යාසි; සමණෝ උදායී ධම්මං දේසේති ආදිකල්‍යාණං මජ්ඣේකල්‍යාණං පරියෝසානකල්‍යාණං, සාත්ථං සව්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං පකාසේතීති.
එතකොට ආයුෂ්මත් උදායි තෙරුන් විසින් දහම් කතාවෙන් කරුණු දක්වපු, සමාදන් කරවපු, උනන්දු කරවපු, සතුටු කරවපු ඒ තරුණයා අසුනෙන් නැගිට වේරහච්චානිගෝත්‍ර බැමිණිය ළඟට ගියා. ගිහින් වේරහච්චානිගෝත්‍ර බැමිණියට මෙහෙම කිව්වා. “ඒයි භවතිය, දන්නවාද? උදායි ශ්‍රමණයන් වහන්සේ දහම් දෙසනවා. මුල කල්‍යාණ වූ, මැද කල්‍යාණ වූ, අග කල්‍යාණ වූ අරුත් සහිත වූ, පැහැදිලි වචන සහිත වූ, මුළුමණින් ම පිරිපුන්, පිරිසිදු බඹසර ප්‍රකාශ කරනවා නොවැ.”
තේන හි ත්වං මාණවක, මම වචනේන සමණං උදායිං නිමන්තේහි ස්වාතනාය භත්තේනාති. ඒවං භෝතීති ඛෝ සෝ මාණවකෝ වේරහච්චානිගොත්තාය බ්‍රාහ්මණියා පටිස්සුත්වා යේනායස්මා උදායී තේනුපසංකමි. උපසංකමිත්වා ආයස්මන්තං උදායිං ඒතදවෝච: අධිවාසේතු කිර භවං උදායි අම්හාකං ආචරියභරියාය වේරහච්චානිගොත්තාය බ්‍රාහ්මණියා ස්වාතනාය භත්තන්ති. අධිවාසේසි ඛෝ ආයස්මා උදායී තුණ්හීභාවේන.
“එසේ වී නම් එම්බා තරුණය, ඔබ මගේ වචනයෙන් උදායි ශ්‍රමණයන් හට හෙට දානයට ආරාධනා කරන්න.” ‘එසේය භවති’ කියලා ඒ තරුණයා වේරහච්චානිගෝත්‍ර බැමිණියට පිළිතුරු දීලා ආයුෂ්මත් උදායි තෙරුන් ළඟට ගියා. ගිහින් ආයුෂ්මත් උදායි තෙරුන්ට මෙකරුණ පැවසුවා. “භවත් උදායි තෙරණුවෝ අපගේ ආචාර්ය බිරිඳ වූ වේරහච්චානි ගෝත්‍ර බ්‍රාහ්මණතුමියගේ හෙට දානය ඉවසන සේක්වා.” ආයුෂ්මත් උදායි තෙරුන් නිශ්ශබ්ද වීමෙන් එය පිළිගත්තා.
අථ ඛෝ ආයස්මා උදායී තස්සා රත්තියා අච්චයේන පුබ්බන්හසමයං නිවාසෙත්වා පත්තචීවරමාදාය යේන වේරහච්චානිගොත්තාය බ්‍රාහ්මණියා නිවේසනං තේනුපසංකමි, උපසංකමිත්වා පඤ්ඤත්තේ ආසනේ නිසීදි. අථ ඛෝ වේරහච්චානිගොත්තා බ්‍රාහ්මණී ආයස්මන්තං උදායිං පණීතේන ඛාදනීයේන භෝජනීයේන සහත්ථා සන්තප්පේසි සම්පවාරේසි. අථ ඛෝ වේරහච්චානිගොත්තා බ්‍රාහ්මණී ආයස්මන්තං උදායිං භුත්තාවිං ඕනීතපත්තපාණිං පාදුකා ආරෝහිත්වා උච්චේ ආසනේ නිසීදිත්වා සීසං ඕගුණ්ඨිතා ආයස්මන්තං උදායිං ඒතදවෝච: භණ සමණ ධම්මන්ති. භවිස්සති භගිනි සමයෝති වත්වා උට්ඨායාසනා පක්කමි.
එතකොට ආයුෂ්මත් උදායි තෙරුන් ඒ රාත්‍රිය ඇවෑමෙන් පෙරවරුවෙහි සිවුරු හැඳ පෙරව, පාසිවුරු ගෙන වේරහච්චානි ගෝත්‍ර බැමිණියගේ නිවසට පැමිණියා. පැමිණිලා පනවන ලද අසුනෙහි වැඩසිටියා. එහි දී වේරහච්චානි ගෝත්‍ර බැමිණිය ආයුෂ්මත් උදායි තෙරුන්ව ප්‍රණීත වූ කෑ යුතු, බිදිය යුතු දෙයින් සියතින් ම සන්තර්පණය කළා. මැනවින් සත්කාර කළා. ඉක්බිති වේරහච්චානිගෝත්‍ර බැමිණිය ආයුෂ්මත් උදායි තෙරුන් වළඳා අවසන් කොට පාත්‍රයෙන් ඉවත් කළ අත් ඇති බව දැන සෙරෙප්පු දෙකක් දාගෙන, උස පුටුවක වාඩි වෙලා, හිසත් වසා පොරවාගෙන ආයුෂ්මත් උදායි තෙරුන්ට මෙහෙම කිව්වා. ‘ශ්‍රමණය, බණ කියන්න’ කියලා. ‘සොහොයුරිය, එයට සුදුසු කල් පැමිණේවි’ කියලා අසුනෙන් නැගිට ආපසු වැඩම කළා.
දුතියම්පි ඛෝ සෝ මාණවකෝ යේනායස්මා උදායී තේනුපසංකමි, උපසංකමිත්වා ආයස්මතා උදායිනා සද්ධිං සම්මෝදි. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි.
ඒකමන්තං නිසින්නං ඛෝ තං මාණවකං ආයස්මා උදායී ධම්මියා කථාය සන්දස්සේසි, සමාදපේසි, සමුත්තේජේසි, සම්පහංසේසි. දුතියම්පි ඛෝ සෝ මාණවකෝ ආයස්මතා උදායිනා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා යේන වේරහච්චානිගොත්තා බ්‍රාහ්මණී තේනුපසංකමි. උපසංකමිත්වා වේරහච්චානිගොත්තං බ්‍රාහ්මණිං ඒතදවෝච: යග්ඝේ භෝති ජානෙය්‍යාසි, සමණෝ උදායී ධම්මං දේසේති ආදිකල්‍යාණං මජ්ඣේකල්‍යාණං පරියෝසානකල්‍යාණං සාත්ථං සව්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං පකාසේතීති. ඒවමේවං පන ත්වං මාණවක සමණස්ස උදායිස්ස වණ්ණං භාසසි. සමණෝ පනුදායී3 භණ සමණ ධම්මන්ති වුත්තෝ සමානෝ භවිස්සති භගිනි සමයෝති වත්වා උට්ඨායාසනා විහාරං පක්කන්තෝති.
දෙවන වතාවේත් ඒ තරුණයා ආයුෂ්මත් උදායි තෙරුන් වැඩසිටි තැනට ගියා. ගිහින් ආයුෂ්මත් උදායි තෙරුන් සමඟ සතුටු විය යුතු පිළිසඳර කතාබහේ යෙදිලා එකත්පස්ව වාඩිවුණා. එකත්පස්ව වාඩිවුණ ඒ තරුණයාව ආයුෂ්මත් උදායි තෙරුන් දහම් කතාවෙන් කරුණු දැක්වූවා. සමාදන් කෙරව්වා. උනන්දු කෙරෙව්වා. සතුටු කෙරෙව්වා.
දෙවන වතාවේත් ආයුෂ්මත් උදායි තෙරුන් විසින් දහම් කතාවෙන් කරුණු දක්වපු, සමාදන් කරවපු, උනන්දු කරවපු, සතුටු කරවපු ඒ තරුණයා අසුනෙන් නැගිට වේරහච්චානිගෝත්‍ර බැමිණිය ළඟට ගියා. ගිහින් වේරහච්චානි ගෝත්‍ර බැමිණියට මෙහෙම කිව්වා. “ඒයි භවතිය, දන්නවාද? උදායි ශ්‍රමණයන් වහන්සේ දහම් දෙසනවා. මුල කල්‍යාණ වූ, මැද කල්‍යාණ වූ, අග කල්‍යාණ වූ අරුත් සහිත වූ, පැහැදිලි වචන සහිත වූ, මුළුමණින් ම පිරිපුන්, පිරිසිදු බඹසර ප්‍රකාශ කරනවා නොවැ.”
“එම්බා තරුණය, ඔබ උදායි ශ්‍රමණයන් පිළිබඳව ඔය විදිහට වර්ණනා කරනවා. ඒ වුණාට ඒ උදායි ශ්‍රමණයන් වහන්සේට “ශ්‍රමණය, බණ කියන්න” කියලා කිව්වහම “සොහොයුරිය, එයට සුදුසු කල් පැමිණේවි” කියලා අසුනෙන් නැගිට ආපසු විහාරයට වැඩිය නොවැ.”
තථා හි පන ත්වං භෝති පාදුකා ආරෝහිත්වා උච්චේ ආසනේ නිසීදිත්වා සීසං ඕගුණ්ඨිතා ඒතදවෝච: භණ සමණ ධම්මන්ති, ධම්මගරුනෝ හි තේ භවන්තෝ ධම්මගාරවාති. තේන හි ත්වං මාණවක, මම වචනේන සමණං උදායිං නිමන්තේහි ස්වාතනාය භත්තේනාති. ඒවං භෝතීති ඛෝ සෝ මාණවකෝ වේරහච්චානිගොත්තාය බ්‍රාහ්මණියා පටිස්සුත්වා යේනායස්මා උදායී තේනුපසංකමි, උපසංකමිත්වා ආයස්මන්තං උදායිං ඒතදවෝච:
අධිවාසේසි කිර භවං උදායී අම්හාකං ආචරියභරියාය වේරහච්චානිගොත්තාය බ්‍රාහ්මණියා ස්වාතනාය භත්තන්ති. අධිවාසේසි ඛෝ ආයස්මා උදායී තුණ්හීභාවේන. අථ ඛෝ ආයස්මා උදායී තස්සා රත්තියා අච්චයේන පුබ්බන්හසමයං නිවාසෙත්වා පත්තචීවරමාදාය යේන වේරහච්චානිගොත්තාය බ්‍රාහ්මණියා නිවේසනං තේනුපසංකමි, උපසංකමිත්වා පඤ්ඤත්තේ ආසනේ නිසීදි. අථ ඛෝ වේරහච්චානිගොත්තා බ්‍රාහ්මණී ආයස්මන්තං උදායිං පණීතේන ඛාදනීයේන භෝජනීයේන සහත්ථා සන්තප්පේසි, සම්පවාරේසි. අථ ඛෝ වේරහච්චානිගොත්තා බ්‍රාහ්මණී ආයස්මන්තං උදායිං භුත්තාවිං ඕනීතපත්තපාණිං පාදුකා ඕරුහිත්වා නීචේ ආසනේ නිසීදිත්වා සීසං විවරිත්වා ආයස්මන්තං උදායිං ඒතදවෝච:
“භවතී, ඒක එහෙම තමයි. ඔබ ඉතින් සෙරෙප්පුත් දාගෙන, උස පුටුවකත් වාඩි වී, හිසත් වසා පොරවා ගෙනනෙ මෙහෙම කිව්වේ. “ශ්‍රමණය බණ කියන්න” කියලා. ධර්මය ගුරු කොට සිටින ඒ ස්වාමීන් වහන්සේලා ධර්ම ගෞරවයෙන් යුක්තයි.”
“එසේ වී නම් එම්බා තරුණය, ඔබ මගේ වචනයෙන් උදායි ශ්‍රමණයන් හට හෙට දානයට ආරාධනා කරන්න.” ‘එසේය භවතී’ කියලා ඒ තරුණයා වේරහච්චානිගෝත්‍ර බැමිණියට පිළිතුරු දීලා ආයුෂ්මත් උදායි තෙරුන් ළඟට ගියා. ගිහින් ආයුෂ්මත් උදායි තෙරුන්ට මෙකරුණ පැවසුවා. “භවත් උදායි තෙරණුවෝ අපගේ ආචාර්ය බිරිඳ වූ වේරහච්චානිගෝත්‍ර බ්‍රාහ්මණතුමියගේ හෙට දානය ඉවසන සේක්වා.” ආයුෂ්මත් උදායි තෙරුන් නිශ්ශබ්ද වීමෙන් එය පිළිගත්තා.
එතකොට ආයුෂ්මත් උදායි තෙරුන් ඒ රාත්‍රිය ඇවෑමෙන් පෙරවරුවෙහි සිවුරු හැඳ පෙරව, පාසිවුරු ගෙන වේරහච්චානි ගෝත්‍ර බැමිණියගේ නිවසට පැමිණියා. පැමිණිලා පනවන ලද අසුනෙහි වැඩසිටියා. එහි දී වේරහච්චානි ගෝත්‍ර බැමිණිය ආයුෂ්මත් උදායි තෙරුන්ව ප්‍රණීත වූ කෑ යුතු, බිදිය යුතු දෙයින් සියතින් ම සන්තර්පණය කළා. මැනවින් සත්කාර කළා. ඉක්බිති වේරහච්චානි ගෝත්‍ර බැමිණිය ආයුෂ්මත් උදායි තෙරුන් වළඳා අවසන් කොට පාත්‍රයෙන් ඉවත් කළ අත් ඇති බව දැන සෙරෙප්පු දෙක ඉවත් කරලා, මිටි පුටුවක වාඩි වෙලා, හිසත් විවර කරගෙන ආයුෂ්මත් උදායි තෙරුන්ට මෙහෙම කිව්වා.
කිස්මින්නු ඛෝ භන්තේ, සති අරහන්තෝ සුඛදුක්ඛං පඤ්ඤාපෙන්ති? කිස්මිං අසති අරහන්තෝ සුඛදුක්ඛං න පඤ්ඤාපෙන්තීති? චක්ඛුස්මිං ඛෝ භගිනි සති අරහන්තෝ සුඛදුක්ඛං පඤ්ඤාපෙන්ති, චක්ඛුස්මිං අසති අරහන්තෝ සුඛදුක්ඛං න පඤ්ඤාපෙන්ති ....(පෙ).... ජිව්හාය අසති අරහන්තෝ සුඛදුක්ඛං න පඤ්ඤාපෙන්ති කායස්මිං ....(පෙ).... මනස්මිං සති අරහන්තෝ සුඛදුක්ඛං න පඤ්ඤාපෙන්තීති.
“ස්වාමීනී, රහතන් වහන්සේලා සැප දුක් පණවන්නේ කුමක් තිබෙන විටද? රහතන් වහන්සේලා සැප දුක් නොපණවන්නේ කුමක් නොතිබෙන විටද?” “පින්වත් සොහොයුරිය, රහතන් වහන්සේලා සැප දුක් පණවන්නේ ඇස තිබෙන විටයි. ඇස නො තිබෙන කල්හි රහතන් වහන්සේලා සැප දුක් පණවන්නේ නෑ ….(පෙ)…. දිව නො තිබෙන කල්හි රහතන් වහන්සේලා සැප දුක් පණවන්නේ නෑ ….(පෙ)…. කය ….(පෙ)…. මනස තිබෙන විට රහතන් වහන්සේලා සැප දුක් පණවනවා. මනස නැති කල්හි රහතන් වහන්සේලා සැප දුක් පණවන්නේ නෑ.”
ඒවං වුත්තේ වේරහච්චානිගොත්තා බ්‍රාහ්මණී ආයස්මන්තං උදායිං ඒතදවෝච: අභික්කන්තං භන්තේ, අභික්කන්තං භන්තේ, සෙය්‍යථාපි භන්තේ, නික්කුජ්ජිතං වා උක්කුජ්ජෙය්‍ය, පටිච්ඡන්නං වා විවරෙය්‍ය, මූළ්හස්ස වා මග්ගං ආචික්ඛෙය්‍ය, අන්ධකාරේ වා තේලපජ්ජෝතං ධාරෙය්‍ය, චක්ඛුමන්තෝ රූපානි දක්ඛින්තීති. ඒවමේවං අය්‍යේන උදායිනා අනේකපරියායේන ධම්මෝ පකාසිතෝ. ඒසාහං අය්‍ය උදායි තං භගවන්තං සරණං ගච්ඡාමි ධම්මඤ්ච භික්ඛුසංඝඤ්ච. උපාසිකං මං අය්‍යෝ උදායී ධාරේතු අජ්ජතග්ගේ පාණුපේතං සරණං ගතන්ති.
මෙසේ වදාළ විට වේරහච්චානි ගෝත්‍ර බැමිණිය ආයුෂ්මත් උදායි තෙරුන්ට මෙහෙම කිව්වා. ස්වාමීනී, ඉතා සුන්දරයි, ස්වාමීනී, ඉතා සුන්දරයි. ස්වාමීනී, යටට හරවා තිබූ දෙයක් උඩු අතට හැරෙව්වා වගෙයි. වහලා තිබුණු දෙයක් ඇරලා පෙන්නුවා වගෙයි. මං මුළා වූවන්ට නියම මග පෙන්වා දෙනවා වගේ. ඇස් ඇති උදවියට රූප දකින්න අඳුරෙහි තෙල් පහනක් දල්වාගෙන දරා සිටිනවා වගෙයි. ඔය විදිහට ආර්ය වූ උදායි තෙරුන් වහන්සේ නොයෙක් අයුරින් ශ්‍රී සද්ධර්මය වදාළා. ආර්ය වූ උදායි තෙරුන් වහන්ස, මේ මමත් භාග්‍යවතුන් වහන්සේව සරණ යනවා. ශ්‍රී සද්ධර්මයත්, ආර්ය මහා සංඝ රත්නයත් සරණ යනවා. ආර්ය වූ උදායි තෙරුන් වහන්ස, මං ගැන අද පටන් දිවි තිබෙන තුරාවට ම තෙරුවන් සරණ ගිය උපාසිකාවක් ලෙස සළකන සේක්වා…!
සාදු! සාදු!! සාදු!!!
වේරහච්චානි සූත්‍රය නිමා විය.
ගහපතිවග්ගෝ තේරසමෝ.
දහතුන් වෙනි ගහපති වර්ගය යි.
තත්‍රැද්දානං:
එහි පිළිවෙළ උද්දානය යි.
වේසාලී වජ්ජි නාලන්දා භාරද්වාජ සෝණ ච ඝෝසිතා
හාලිද්දකෝ නකුලපිතා ලෝහිච්චෝ වේරහච්චානීති
වේසාලි සූත්‍රය, වජ්ජි සූත්‍රය, නාලන්දා සූත්‍රය, භාරද්වාජ සූත්‍රය, සෝණ සූත්‍රය, ඝෝසිත සූත්‍රය, හාලිද්දකානි සූත්‍රය, නකුලපිතු සූත්‍රය, ලෝහිච්ච සූත්‍රය, වේරහච්චානි සූත්‍රය යන දෙසුම්වලින් මෙම වර්ගය සමන්විතයි.
