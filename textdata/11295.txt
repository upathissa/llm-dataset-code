අංගුත්තර නිකාය
නවක නිපාතෝ
9.1.3.7. පඨම වේරභය සුත්තං
9.1.3.7. වෛර භය ගැන වදාළ පළමු දෙසුම
(සාවත්ථිනිදානං)
සැවැත් නුවර දී ය …….
අථ ඛෝ අනාථපිණ්ඩිකෝ ගහපති යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නං ඛෝ අනාථපිණ්ඩිකං ගහපතිං භගවා ඒතදවෝච:
එකල්හී අනාථපිණ්ඩික ගෘහපති තෙමේ භාග්‍යවතුන් වහන්සේ යම් තැනක වැඩසිටි සේක් ද, එතැනට පැමිණියේ ය. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳ ගත්තේ ය. එකත්පස් ව හුන් අනාථපිණ්ඩික ගෘහපති හට භාග්‍යවතුන් වහන්සේ මෙය වදාළ සේක.
යතෝ ඛෝ ගහපති අරියසාවකස්ස පඤ්ච භයානි වේරානි වූපසන්තානි හොන්ති. චතුහි ච සෝතාපත්තියංගේහි සමන්නාගතෝ හෝති. සෝ ආකංඛමානෝ අත්තනාව අත්තානං බ්‍යාකරෙය්‍ය: ඛීණනිරයොම්හි ඛීණතිරච්ඡානයෝනි ඛීණපෙත්තිවිසයෝ ඛීණඅපායදුග්ගතිවිනිපාතෝ සෝතාපන්නෝහමස්මි අවිනිපාතධම්මෝ නියතෝ සම්බෝධිපරායනෝ.
“ගෘහපතිය, ආර්ය ශ්‍රාවකයා හට යම් විටෙක භය වෛර ඇතිවෙන කරුණු පහ සංසිඳී ඇද්ද, සෝතාපත්ති අංග සතරින් යුක්ත වෙයි ද, ඔහු කැමති නම්, තමා ම තමා ගැන මෙසේ පැවසිය හැකිය. ‘මම නිරයෙන් මිදුණු කෙනෙක්මි. තිරිසන් අපායෙන් මිදුණු කෙනෙක්මි. ප්‍රේත විෂයෙන් මිදුණු කෙනෙක්මි. අපාය දුර්ගතියට නොවැටෙන ස්වභාවයෙන් කෙනෙක්මි. නියත වශයෙන් නිවන පිහිට කොට ඇති සෝවාන් වූ කෙනෙක්මි’ යි.
කතමානි පඤ්ච භයානි වේරානි වූපසන්තානි හොන්ති:
සංසිඳුණා වූ ඒ භය වෛර ඇතිවන කරුණු පහ මොනවාද?
1. යං ගහපති පාණාතිපාතී පාණාතිපාතප්පච්චයා දිට්ඨධම්මිකම්පි භයං වේරං පසවති, සම්පරායිකම්පි භයං වේරං පසවති, චේතසිකම්පි දුක්ඛං දෝමනස්සං පටිසංවේදේති. පාණාතිපාතා පටිවිරතෝ නේව දිට්ඨධම්මිකම්පි භයං වේරං පසවති, න සම්පරායිකම්පි භයං වේරං පසවති, න චේතසිකම්පි දුක්ඛං දෝමනස්සං පටිසංවේදේති. පාණාතිපාතා පටිවිරතස්ස ඒවං තං භයං වේරං වූපසන්තං හෝති.
1. ගෘහපතිය, යමෙක් ප්‍රාණඝාතය කරන්නේ, ප්‍රාණඝාතය හේතුවෙන් මෙලොව දී ද යම් භයක් හා වෛරයක් උපදවා ගනියි ද, පරලොව දී ද යම් භයක් හා වෛරයක් උපදවා ගනියි ද, සිතින් ද දුක් දොම්නස් විඳියි ද, ප්‍රාණඝාතයෙන් වැළකී සිටින තැනැත්තා ඒ මෙලොව දී ලබන භය හා වෛර නොලබයි. පරලොව දී ලබන භය හා වෛර ත් නොලබයි. මානසික දුක් දොම්නසුත් නොවිඳියි. මේ අයුරින් ප්‍රාණඝාතයෙන් වැළකී සිටින්නහුගේ භය හා වෛර සංසිඳුණේ වෙයි.
2-5 යං ගහපති අදින්නාදායී ....(පෙ).... සුරාමේරයමජ්ජපමාදට්ඨායී, සුරාමේරයමජ්ජපමාදට්ඨානප්පච්චයා දිට්ඨධම්මිකම්පි භයං වේරං පසවති, සම්පරායිකම්පි භයං වේරං පසවති, චේතසිකම්පි දුක්ඛං දෝමනස්සං පටිසංවේදේති ....(පෙ).... සුරාමේරයමජ්ජපමාදට්ඨානා පටිවිරතස්ස ඒවං තං භයං වේරං වූපසන්තං හෝති. ඉමානි පඤ්ච භයානි වේරානි වූපසන්තානි හොන්ති.
2.-5. ගෘහපතිය, නුදුන් දේ සොරකම් කරනා තැනැත්තා ….(පෙ)…. කාමයන්හි අනාචාරී ව හැසිරෙන්නා ….(පෙ)…. අසත්‍ය දේ පවසන්නා ….(පෙ)…. ගෘහපතිය, යමෙක් මත් වීමට ත්, ප්‍රමාදයට ත් හේතුවෙන සුරාමේරය පානය කරන්නේ, මත් වීමට ත්, ප්‍රමාදයට ත් හේතුවෙන සුරාමේරය හේතුවෙන් මෙලොව දී ද යම් භයක් හා වෛරයක් උපදවා ගනියි ද, පරලොව දී ද යම් භයක් හා වෛරයක් උපදවා ගනියි ද, සිතින් ද දුක් දොම්නස් විඳියි ද, මත් වීමට ත්, ප්‍රමාදයට ත් හේතුවෙන සුරාමේරයෙන් වැළකී සිටින තැනැත්තා ඒ මෙලොව දී ලබන භය හා වෛර නොලබයි. පරලොව දී ලබන භය හා වෛර ත් නොලබයි. මානසික දුක් දොම්නසුත් නොවිඳියි. මේ අයුරින් මත් වීමට ත්, ප්‍රමාදයට ත් හේතුවෙන සුරාමේරයෙන් වැළකී සිටින්නහුගේ භය හා වෛර සංසිඳුණේ වෙයි. මෙම භය වෛර ඇතිවන පස් කරුණ සංසිඳුණේ වෙයි.
කතමේහි චතුහි සෝතාපත්තියංගේහි සමන්නාගතෝ හෝති.
කවර වූ සෝතාපත්ති අංග සතරකින් සමන්විත වෙයිද?
6. ඉධ ගහපති අරියසාවකෝ බුද්ධේ අවෙච්චප්පසාදේන සමන්නාගතෝ හෝති: ඉතිපි සෝ භගවා අරහං සම්මාසම්බුද්ධෝ විජ්ජාචරණසම්පන්නෝ සුගතෝ ලෝකවිදූ අනුත්තරෝ පුරිසදම්මසාරථී සත්ථා දේවමනුස්සානං බුද්ධෝ භගවා’ති.
6. ගෘහපතිය, මෙහිලා ආර්ය ශ්‍රාවකයා බුදුරජුන් කෙරෙහි නොසෙල්වෙන ප්‍රසාදයෙන් යුක්ත වෙයි. එනම් ‘මේ මේ කරුණින් ඒ භාග්‍යවතුන් වහන්සේ අරහං වන සේක, සම්මා සම්බුද්ධ වන සේක, විජ්ජාචරණ සම්පන්න වන සේක. සුගත වන සේක. ලෝකවිදූ වන සේක, අනුත්තරෝ පුරිසදම්ම සාරථී වන සේක, සත්ථා දේවමනුස්සානං වන සේක, බුද්ධ වන සේක, භගවා වන සේක’යි.
7. ධම්මේ අවෙච්චප්පසාදේන සමන්නාගතෝ හෝති. ‘ස්වාක්ඛාතෝ භගවතා ධම්මෝ සන්දිට්ඨිකෝ අකාලිකෝ ඒහිපස්සිකෝ ඕපනයිකෝ පච්චත්තං වේදිතබ්බෝ විඤ්ඤූහී’ති.
7. ධර්මය පිළිබඳ ව නොසෙල්වෙන ප්‍රසාදයෙන් යුක්ත වෙයි. එනම් ‘භාග්‍යවතුන් වහන්සේ විසින් වදාරණ ලද ධර්මය ස්වාක්ඛාත වන සේක. සන්දිට්ඨික වන සේක. අකාලික වන සේක. ඒහිපස්සික වන සේක. ඕපනයික වන සේක. පච්චත්තං වේදිතබ්බෝ විඤ්ඤූහී වන සේක’ යි.
8. සංඝේ අවෙච්චප්පසාදේන සමන්නාගතෝ හෝති. ‘සුපටිපන්නෝ භගවතෝ සාවකසංඝෝ උජුපටිපන්නෝ භගවතෝ සාවකසංඝෝ ඤායපටිපන්නෝ භගවතෝ සාවකසංඝෝ සාමීචිපටිපන්නෝ භගවතෝ සාවකසංඝෝ, යදිදං චත්තාරි පුරිසයුගානි අට්ඨපුරිසපුග්ගලා ඒස භගවතෝ සාවකසංඝෝ ආහුනෙය්‍යෝ පාහුනෙය්‍යෝ දක්ඛිණෙය්‍යෝ අඤ්ජලිකරණීයෝ අනුත්තරං පුඤ්ඤක්ඛෙත්තං ලෝකස්සා’ති.
8. ශ්‍රාවක සංඝයා පිළිබඳ ව ද නොසෙල්වෙන ප්‍රසාදයෙන් යුක්ත වෙයි. එනම් ‘භාග්‍යවතුන් වහන්සේගේ ශ්‍රාවක සංඝරත්නය සුපටිපන්න වන සේක. භාග්‍යවතුන් වහන්සේගේ ශ්‍රාවක සංඝරත්නය උජුපටිපන්න වන සේක. භාග්‍යවතුන් වහන්සේගේ ශ්‍රාවක සංඝරත්නය ඤායපටිපන්න වන සේක. භාග්‍යවතුන් වහන්සේගේ ශ්‍රාවක සංඝරත්නය සාමීචිපටිපන්න වන සේක. පුරුෂ යුගල සතරකින් යුතු වන සේක. පුරුෂ පුද්ගල අට දෙනෙකුගෙන් යුතු වන සේක. ආහුණෙය්ය වන සේක. පාහුණෙය්ය වන සේක. දක්ඛිණෙය්ය වන සේක. අංජලිකරණීය වන සේක. ලොවෙහි අනුත්තර පින්කෙත වන සේක’යි.
9. අරියකන්තේහි සීලේහි සමන්නාගතෝ හෝති, අඛණ්ඩේහි අච්ඡිද්දේහි අසබලේහි අකම්මාසේහි භුජිස්සේහි විඤ්ඤුප්පසත්ථේහි අපරාමට්ඨේහි සමාධිසංවත්තනිකේහි. ඉමේහි චතුහි සෝතාපත්තියංගේහි සමන්නාගතෝ හෝති.
9. ආර්යකාන්ත සීලයෙන් ද යුක්ත වෙයි. එනම්, නොබිඳුණු, සිදුරු රහිත වූ, පැල්ලම් නැති, කැලැල් නැති, ණය නැති, නුවණැත්තන් විසින් පසසනු ලබන, මිසදිටු මත ස්පර්ශ නොකළ, සමාධිය පිණිස හිත වූ සීලයකින් යුක්ත වෙයි. මෙම සෝතාපත්ති අංග සතරෙන් සමන්විත වූයේ වෙයි.
යතෝ ඛෝ ගහපති අරියසාවකස්ස ඉමානි පඤ්චභයානි වේරානි වූපසන්තානි හොන්ති, ඉමේහි චතුහි සෝතාපත්තියංගේහි සමන්නාගතෝ හෝති, සෝ ආකංඛමානෝ අත්තනාව අත්තානං බ්‍යාකරෙය්‍ය: ඛීණනිරයොම්හි ඛීණතිරච්ඡානයෝනි ඛීණපෙත්තිවිසයෝ ඛීණඅපායදුග්ගතිවිනිපාතෝ සෝතාපන්නෝහමස්මි අවිනිපාතධම්මෝ නියතෝ සම්බෝධිපරායනෝති.
ගෘහපතිය, ආර්ය ශ්‍රාවකයා හට යම් විටෙක මෙම භය වෛර ඇතිවෙන කරුණු පහ සංසිඳී ඇද්ද, මෙම සෝතාපත්ති අංග සතරින් යුක්ත වෙයි ද, ඔහු කැමති නම්, තමා ම තමා ගැන මෙසේ පැවසිය හැකිය. ‘මම නිරයෙන් මිදුණු කෙනෙක්මි. තිරිසන් අපායෙන් මිදුණු කෙනෙක්මි. ප්‍රේත විෂයෙන් මිදුණු කෙනෙක්මි. අපාය දුර්ගතියට නොවැටෙන ස්වභාවයෙන් යුතු කෙනෙක්මි. නියත වශයෙන් නිවන පිහිට කොට ඇති සෝවාන් වූ කෙනෙක්මි’ යි.
සාදු! සාදු!! සාදු!!!
පඨම වේර භය සූත්‍රය නිමා විය.
