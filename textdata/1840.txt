සංයුත්ත නිකාය
සගාථ වග්ගෝ
10.1.2. සක්ක සුත්තං
10.1.2. ශක්‍ර නම් යක්ෂයාට වදාළ දෙසුම
ඒකං සමයං භගවා රාජගහේ විහරති ගිජ්‌ඣකූටේ පබ්බතේ. අථ ඛෝ සක්‌කනාමකෝ යක්ඛෝ යේන භගවා තේනුපසංකමි. උපසංකමිත්‌වා භගවන්‌තං ගාථාය අජ්‌ඣභාසි.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ රජගහ නුවර ගිජ්ඣකූට පර්වතයේ. එදා ශක්‍ර නම් වූ යක්‍ෂයෙක් භාග්‍යවතුන් වහන්සේ ළඟට ආවා. ඇවිදින් භාග්‍යවතුන් වහන්සේට ගාථාවෙන් පැවසුවා.
සබ්‌බගන්‌ථප්‌පහීනස්‌ස විප්‌පමුත්‌තස්‌ස තේ සතෝ
සමණස්‌ස න තං සාධු යදඤ්‌ඤමනුසාසතීති
“සියලු කෙලෙස් ගැට නැති කළ, මනා කොට දුකින් මිදුණ ශ්‍රමණයෙක් වන ඔබ, ඔය අනුන්ට අනුශාසනා කරන වැඩේ ගැලපෙන්නෙ නෑ.”
(භගවා);
(භාග්‍යවතුන් වහන්සේ) :
යේන කේනචි වණ්‌ණේන සංවාසෝ සක්‌ක ජායති
න තං අරහති සප්‌පඤ්‌ඤෝ මනසා අනුකම්‌පිතුං
“පින්වත් ශක්‍රය, යම්කිසි බාහිර දෙයකින් යාළු මිත්‍රකමක් ඇතිවෙනවා නම්, ඒ හේතුවෙන් සිතින් අනුකම්පා කරන්න බුද්ධිමත් කෙනෙකුට වටින්නෙ නෑ. (මෙහි තේරුම අනවශ්‍ය මිත්‍ර ධර්ම ඇති කරගෙන උදව් කරන්න ගිහින් ඇතිවන පිරිහීම ගැනයි.)
මනසා චේ පසන්‌නේන යදඤ්‌ඤමනුසාසති
න තේන හෝති සංයුත්‌තෝ සානුකම්‌පා අනුද්‌දයාති
නමුත් පහන් සිතින් යම් කෙනෙකුට අනුශාසනාවක් කරනවා නම්, එතන කිසි බැඳීමක් නෑ. එතන තියෙන්නෙ දයාවත්, අනුකම්පාවත් විතරයි.”
සාදු! සාදු!! සාදු!!!
