ඛුද්දක නිකාය
පේතවත්ථු
1.7. සත්තපුත්තඛාදක පේත වත්ථු
1.7. සත්තපුත්තඛාදක ප්‍රේත වස්තුව
35.නග්ගා දුබ්බණ්ණරූපාසි දුග්ගන්ධා පූති වායසි
මක්ඛිකාපරිකිණ්ණාව කා නු ත්වං ඉධ තිට්ඨසී?ති
35. ඔබේ ඇඟේ නූල් පොටක් නෑ. හරීම විරූපියි. ඔබේ ශරීරයෙන් හමන්නෙ කුණු ගඳ. මැස්සෝ උතුරනවා. මෙහි ඉන්න ඔබ කවුද?
36.අහං භදන්තේ පේතීම්හි දුග්ගතා යමලෝකිකා
පාපකම්මං කරිත්වාන පේතලෝකමිතෝ ගතා
36. අනේ ස්වාමීනී, මං මේ දුකේ වැටිල ඉන්නෙ. මං යමලෝකෙ උපන් පෙරේතියක්. මගේ අතින් පව්කම් කෙරිල තමයි මනුස්ස ලෝකෙන් පෙරේත ලෝකෙට ගියේ.
37.කාලේන සත්ත පුත්තානි සායං සන්ත පුනාපරේ
විජායිත්වාන ඛාදාමී තේපි නා හොන්ති මේ අලං
37. අනේ මං උදේ වරුවේදී දරුවන් හත් දෙනෙක් වදනවා. ආයෙමත් හවස් වරුවටත් මං තව දරුවන් හත් දෙනෙක් වදනවා. මං ඒ දරුවන් ඔක්කෝම කාල දානවා. අනේ ඒත් මගේ බඩගින්නට නම් ඒක සෑහෙන්නෙ නෑ.
38.පරිඩය්හති ධුමායති ඛුදාය හදයං මම
නිබ්බුතිං නාධිගච්ඡාමි අග්ගිදඩ්ඪේව ආතපේ‘ති
38. මගේ පපුව බඩගින්නෙ පිච්චෙනවා. දුම් දානවා. ගින්නකට පිච්චි පිචිචි ඉන්න එක්කෙනෙක් වගේ මං ඉන්නෙ. කිසිම නිවීමක් නෑ.
39.කින්නු කායේන වාචාය මනසා දුක්කටං කතං
කිස්ස කම්මවිපාකේන පුත්තමංසානි ඛාදසී?ති
39. ඔබ විසින් කයෙන් වචනයෙන් මනසින් මොන වගේ පවක්ද කර ගත්තෙ? මොන වගේ කර්මයක විපාකයක් නිසාද දරුවන්ගෙ මස් කන්නෙ?
40.අහු මය්හං දුවේ පුත්තා උභෝ සම්පන්නයොබ්බනා
සාහං පුත්තඛලූපේතා සාමිකා අතිමඤ්ඤිසං
40. මට පුතාල දෙන්නෙක් හිටියා. ඒ දෙන්නාම හොඳ උස මහත තරුණයන්. ඉතින් මං පුතාලගෙ හයිය අරගෙන ස්වාමියාව යට කරගෙන හිතට අරන් හිටියේ.
41.තතෝ මේ සාමිකෝ කුද්ධෝ සපත්තිං අඤ්ඤමානයී
සා ච ගබ්භං අලභිත්ථ තස්සා පාපං අචේතයිං
41. එතකොට මගේ සැමියා මට කිපුනා. වෙන බිරිඳක් කැන්දන් ආවා. උන්දැටත් ළමයෙක් ලැබෙන්න හිටිය. උන්දැට පාපී දෙයක් කළ යුතුයි කියල මට හිතුනා.
42.සාහං පදුට්ඨමනසා අකරිං ගබ්භපාතනං
තස්සා තේමාසිකෝ ගබ්භෝ පූතිලෝහිතකෝ පති
42. මං ඒ දූෂිත වූ සිතින් අර දරු ගැබ විනාශ වෙන්න කටයුතු කළා. එතකොට බඩට මාස තුනයි. කුණු ලේ වෙලා ගැබ වැටුනා.
43.තදස්සා මාතා කුපිතා මය්හං ඤාතී සමානයි
සපථඤ්ච මං කාරේසි පරිභාසාපයී ච මං
43. එතකොට උන්දැගෙ අම්ම මාත් එක්ක කේන්ති ගත්තා. නෑදෑයන්ව රැස් කෙරෙව්වා. ඈ මා ලවා දිව්රෙව්වා. මට බැණල දොඩල බය කෙරෙව්වා.
44.සාහං ඝෝරඤ්ච සපථං මුසාවාදං අභාසිසං
පුත්තමංසානි ඛාදාමි සචේ තං පකතං මයා
44. එතකොට මං දරුණු විදිහට දිව්රලා අමු බොරුවක් කිව්වා. ‘යම් හෙයකින් ඔය ගබ්සාව කළේ මා නම් මං දරුවන් වදල කන එකියක්මයි වෙන්න ඕන’ කියලා.
45.තස්ස කම්මස්ස විපාකේන මුසාවාදස්ස චූභයං
පුත්තමංසානි ඛාදාමි පුබ්බලෝහිතමක්ඛිතා‘ති
45. ඔය කර්මයත්, බොරුවත් කියන දෙකේ විපාක තමයි මේ. ලේ වැක්කෙරෙන ශරීරයක් ඇතිව මං දැන් දරුමස් කකා ඉන්නවා.
සාදු! සාදු!! සාදු!!!
සත්තපුත්තඛාදකපේතවත්ථු සත්තමං.
හත්වෙනි සත්තපුත්තඛාදක ප්‍රේත වස්තුවයි.
