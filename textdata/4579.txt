සංයුත්ත නිකාය
සළායතන වග්ගෝ
1.11.1. යෝගක්ඛේමි සුත්තං
1.11.1. කෙලෙස් බන්ධනයන්ගෙන් නිදහස් වීම ගැන වදාළ දෙසුම
සාවත්ථියං....
සැවැත් නුවර දී ……
යෝගක්ඛේමිපරියායං වෝ භික්ඛවේ ධම්මපරියායං දේසිස්සාමි. තං සුණාථ. කතමෝ ච භික්ඛවේ යෝගක්ඛේමිපරියායෝ ධම්මපරියායෝ?
පින්වත් මහණෙනි, කෙලෙස් බන්ධනයන්ගෙන් නිදහස් වීම නම් වූ දහම් ක්‍රමයක් ඔබට දේශනා කරන්නම්. එය සවන් යොමා අසන්න. පින්වත් මහණෙනි, කෙලෙස් බන්ධනයන්ගෙන් නිදහස් වීම නම් වූ දහම් ක්‍රමය යනු කුමක්ද?
සන්ති භික්ඛවේ චක්ඛුවිඤ්ඤෙය්‍යා රූපා ඉට්ඨා කන්තා මනාපා පියරූපා කාමූපසංහිතා රජනීයා. තේ තථාගතස්ස පහීනා උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා. තේසඤ්ච පහානාය අක්ඛාසි යෝගං, තස්මා තථාගතෝ යෝගක්ඛේමීති වුච්චති.
පින්වත් මහණෙනි, ඇසෙන් දැනගත යුතු වූ සිත් ඇදගන්නා, ලස්සන, මනාප, ප්‍රිය ස්වරූප ඇති, කැමැත්ත ඇති කරවන, බැඳීම් හටගන්නා රූප තියෙනවා. තථාගතයන් වහන්සේට ඒවා ප්‍රහීණ වෙලා තියෙන්නේ. මුලින් ම සිඳිලයි තියෙන්නේ. කරටිය සිඳුන තල් ගසක් වෙලයි තියෙන්නේ. යළි නූපදින පරිදි අභාවයට පත්වෙලයි තියෙන්නේ. ඒවායේ ප්‍රහාණය පිණිස වැඩ පිළිවෙළත් දේශනා කළා. එනිසා තථාගතයන් වහන්සේ යෝගක්ඛේමි කියලා කියනවා.
සන්ති භික්ඛවේ සෝතවිඤ්ඤෙය්‍යා සද්දා ....(පෙ).... ඝානවිඤ්ඤෙය්‍යා ගන්ධා ....(පෙ).... සන්ති භික්ඛවේ ජිව්හාවිඤ්ඤෙය්‍යා රසා ....(පෙ).... කායවිඤ්ඤෙය්‍යා ඵොට්ඨබ්බා ....(පෙ).... සන්ති භික්ඛවේ මනෝවිඤ්ඤෙය්‍යා ධම්මා ඉට්ඨා කන්තා මනාපා පියරූපා කාමූපසංහිතා රජනීයා. තේ තථාගතස්ස පහීනා උච්ඡින්නමූලා තාලාවත්ථුකතා අනභාවකතා ආයතිං අනුප්පාදධම්මා. තේසඤ්ච පහානාය අක්ඛාසි යෝගං, තස්මා තථාගතෝ යෝගක්ඛේමීති වුච්චති. අයං ඛෝ භික්ඛවේ, යෝගක්ඛේමි පරියායෝ ධම්මපරියායෝති.
පින්වත් මහණෙනි, කනෙන් දැනගත යුතු වූ ශබ්ද තියෙනවා ….(පෙ)…. නාසයෙන් දැනගත යුතු ගඳ-සුවඳ තියෙනවා ….(පෙ)…. දිවෙන් දැනගත යුතු රස තියෙනවා. ….(පෙ)…. කයින් දැනගත යුතු පහස තියෙනවා. ….(පෙ)…. මනසින් දැනගත යුතු වූ සිත් ඇදගන්නා, ලස්සන, මනාප, ප්‍රිය ස්වරූප ඇති, කැමැත්ත ඇති කරවන, බැඳීම් හටගන්නා අරමුණු තියෙනවා. තථාගතයන් වහන්සේට ඒවා ප්‍රහීණ වෙලා තියෙන්නේ. මුලින්ම සිඳිලයි තියෙන්නේ. කරටිය සිඳුන තල් ගසක් වෙලයි තියෙන්නේ. යළි නූපදින පරිදි අභාවයට පත්වෙලයි තියෙන්නේ. ඒවායේ ප්‍රහාණය පිණිස වැඩපිළිවෙලත් දේශනා කළා. එනිසා තථාගතයන් වහන්සේ යෝගක්ඛේමි කියලා කියනවා. පින්වත් මහණෙනි, කෙලෙස් බන්ධනයන්ගෙන් නිදහස් වීම නම් වූ දහම් ක්‍රමය යනු මෙයයි.
සාදු! සාදු!! සාදු!!!
යෝගක්ඛේමි සූත්‍රය නිමා විය.
