සංයුත්ත නිකාය
නිදාන වග්ගෝ
1.6.7. තරුණ රුක්ඛ සුත්තං
1.6.7. හොඳින් වැඩෙන වෘක්ෂය ගැන වදාළ දෙසුම
සාවත්‌ථියං....
සැවැත් නුවරදී .............
සඤ්ඤෝජනීයේසු භික්ඛවේ ධම්මේසු අස්‌සාදානුපස්‌සිනෝ විහරතෝ තණ්‌හා පවඩ්‌ඪති. තණ්‌හාපච්‌චයා උපාදානං ....(පෙ).... ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස සමුදයෝ හෝති.
පින්වත් මහණෙනි, බන්ධනයන් ඇතිවෙන දේවල් ගැන ආශ්වාදය අනුව බල බලා සිටින කෙනෙකුට තණ්හාවයි වැඩෙන්නේ. තණ්හාව හේතු කොට ගෙන බැඳීයාම ඇතිවෙනවා. ....(පෙ).... ඔය ආකාරයට මේ මුළු මහත් දුක් රැසම හටගන්නවා.
සෙය්‍යථාපි භික්ඛවේ තරුණෝ රුක්‌ඛෝ. තස්‌ස පුරිසෝ කාලේන කාලං මූලානි පලිසත්ථෙය්‍ය, කාලේන කාලං පංසුං දදෙය්‍ය, කාලේන කාලං උදකං දදෙය්‍ය. ඒවං ‌හි සෝ භික්ඛවේ තරුණෝ රුක්‌ඛෝ තදාහාරෝ තදුපාදානෝ වුද්‌ධිං විරූළ්‌හිං වේපුල්‌ලං ආපජ්‌ජෙය්‍ය. ඒවමේව ඛෝ භික්ඛවේ සඤ්ඤෝජනීයේසු ධම්මේසු අස්‌සාදානුපස්‌සිනෝ විහරතෝ තණ්‌හා පවඩ්‌ඪති. තණ්‌හාපච්‌චයා උපාදානං ....(පෙ).... ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස සමුදයෝ හෝති.
පින්වත් මහණෙනි, හොඳින් වැඩෙන වෘක්ෂයක් තියෙනවා. එතැනට මනුස්සයෙක් ඇවිදින් කලින් කලට ඒ ගහේ මුල පිරිසිදු කරනවා. කලින් කලට පස් දානවා. කලින් කලට වතුර දානවා. ඔය විදිහට පින්වත් මහණෙනි, ඒ හොඳින් වැඩෙන වෘක්ෂය ඒ ආහාරයෙන්, ඒ උපාදානයෙන් තවදුරටත් හොඳට මුල් ඇදලා, හොඳට වැඩිලා විශාල ගහක් බවට පත්වෙනවා.පින්වත් මහණෙනි, ඔය විදිහමයි. බන්ධනයන් ඇතිවෙන දේවල් ගැන ආශ්වාදය අනුව බල බලා සිටින කෙනෙකුට තණ්හාවයි වැඩෙන්නේ. තණ්හාව හේතු කොට ගෙන බැඳීයාම ඇතිවෙනවා. ....(පෙ).... ඔය ආකාරයට මේ මුළු මහත් දුක් රැසම හටගන්නවා.
සඤ්ඤෝජනීයේසු භික්ඛවේ ධම්මේසු ආදීනවානුපස්‌සිනෝ විහරතෝ තණ්‌හා නිරුජ්‌ඣති. තණ්‌හානිරෝධා උපාදානනිරෝධෝ ....(පෙ).... ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස නිරෝධෝ හෝති.
පින්වත් මහණෙනි, බන්ධනයන් ඇතිවෙන දේවල් ගැන ආදීනව අනුව බල බලා සිටින කෙනෙකුට තණ්හාවයි නිරුද්ධ වෙන්නේ. තණ්හාව නිරුද්ධ වීමෙන් බැඳීයාම නිරුද්ධ වෙනවා. ....(පෙ).... ඔය ආකාරයට මේ මුළු මහත් දුක් රැසම නිරුද්ධ වෙනවා.
සෙය්‍යථාපි භික්ඛවේ තරුණෝ රුක්‌ඛෝ. අථ පුරිසෝ ආගච්‌ඡෙය්‍ය කුද්‌දාලපිටකං ආදාය. සෝ තං රුක්ඛං මූලේ ඡින්දෙය්‍ය. මූලේ ඡෙත්වා පලිඛණෙය්‍ය. පලිඛණිත්වා මූලානි උද්ධරෙය්‍ය, අන්තමසෝ උසීරනාළමත්තානිපි. සෝ තං රුක්ඛං ඛණ්ඩාඛණ්ඩිකං ඡින්දෙය්‍ය, ඛණ්ඩාඛණ්ඩිකං ඡෙත්වා ඵාලෙය්‍ය. ඵාලෙත්වා සකලිකං සකලිකං කරෙය්‍ය, සකලිකං සකලිකං කරිත්වා වාතාතපේ විසෝසෙය්‍ය, වතාතපේ විසෝසෙත්වා අග්ගිනා ඩහෙය්‍ය. අග්ගිනා ඩහෙත්වා මසිං කරෙය්‍ය. මසිං කරිත්වා මහාවාතේ වා ඕපුනෙය්‍ය. නදියා වා සීඝසෝතාය පවාහෙය්‍ය. ඒවං ‌හි සෝ භික්ඛවේ තරුණෝ රුක්‌ඛෝ උච්‌ඡින්‌නමූලෝ අස්‌ස තාලාවත්‌ථුකතෝ අනභාව‌කතෝ ආයතිං අනුප්‌පාදධම්මෝ. ඒවමේව ඛෝ භික්ඛවේ සඤ්ඤෝජනීයේසු ධම්මේසු ආදීනවානුපස්‌සිනෝ විහරතෝ තණ්‌හා නිරුජ්‌ඣති. තණ්‌හානිරෝධා උපාදානනිරෝධෝ ....(පෙ).... ඒවමේතස්‌ස කේවලස්‌ස දුක්‌ඛක්‌ඛන්‌ධස්‌ස නිරෝධෝ හෝතී’ති.
පින්වත් මහණෙනි, හොඳන් වැඩෙන වෘක්ෂයක් තියෙනවා කියල හිතමු. ඉතින් එතැනට උදැල්ලකුයි කූඩයකුයි අරගෙන එක මනුස්සයෙක් එනවා. ඒ පුද්ගලයා ඒ වෘක්ෂය මුලින්ම කපනවා. මුලින්ම කපලා ගහ වටේ යටට හාරනවා. ගහ වටේ යටට හාරලා අඩු ගණනේ සැවැන්දරා මුලක් තරම් වත් මුලක් ඉතුරු නොකොට හැම මුලක්ම උදුරනවා. ඊට පස්සේ ඒ පුද්ගලයා ඒ වෘක්ෂය කෑලි කෑලිවලට කපනවා. කෑලි කෑලිවලට කපල පලනවා. පලලා කොටස් කොටස් කරනවා. කොටස් කොටස් කරලා අව්වේ වේලනවා. අව්වේ වේලලා ගිනි තියනවා. ගිනි තියලා අළු බවට පත් කරනවා. අළු බවට පත් කරලා මහා සුළඟේ විසුරුවා හරිනවා. එහෙමත් නැත්නම් සැඩ දිය කඳ ඇති ගඟේ පා කොට හරිනවා. එතකොට පින්වත් මහණෙනි, ඔන්න ඔය විදිහට ඒ හොඳින් වැඩෙන වෘක්ෂය මුලින්ම සිඳිලා යනවා. කරටිය කැඩිච්ච තල් ගසක් වගේ වෙලා යනවා. අභාවයට පත්වෙලා යනවා. ආයෙ කිසිදාක හට නොගන්නා ස්වභාවයට පත්වෙනවා.පින්වත් මහණෙනි, ඔන්න ඔය විදිහමයි. බැඳීයාම ඇතිවෙන දේවල් ගැන ආදීනව අනුව බල බලා සිටින කෙනෙකුට තණ්හාවයි නිරුද්ධ වෙන්නේ. තණ්හාව නිරුද්ධ වීමෙන් බැඳීයාම නිරුද්ධ වෙනවා.....(පෙ).... ඔය ආකාරයට මේ මුළු මහත් දුක් රැසම නිරුද්ධ වෙනවා.
සාදු! සාදු!! සාදු!!!
තරුණ රුක්ඛ සූත්‍රය නිමා විය.
