ඛුද්දක නිකාය
සුත්ත නිපාතෝ
8. හේමක සුත්තං
8. හේමක නිසා වදාළ දෙසුම
1089.යේ මේ පුබ්බේ වියාකංසු (ඉච්චායස්මා හේමකෝ)
හුරං ගෝතම සාසනං
ඉච්චාසි ඉති භවිස්සති
සබ්බං තං ඉතිහීතිහං
සබ්බං තං තක්කවඩ්ඪනං
නාහං තත්ථ අභිරමිං
(හේමක)
කළින් මුණ ගැසුන උදවිය - කීවේ නම් මට දහමක්
ගෞතම සසුනෙන් තොර වූ - දෙයක්ය මා දැනගත්තේ
“මෙහෙමයි එය වුණේ කියයි - මේ ලෙස වන්නේය කියයි”
එහෙත් ඔවුන්ගේ ඒ බණ - හරසුන් වචනයන් පමණි
එසේ කියන සියළු දෙයම - හදයි වාද විවාදයන්
මට නම් ඒ මතයන් ගැන - නොමැත්තේය කිසි රුචියක්

1090.ත්වං ච මේ ධම්මමක්ඛාහි-තණ්හා නිග්ඝාතනං මුනි
යං විදිත්වා සතෝ චරං - තරේ ලෝකේ විසත්තිකං
එහෙයින් මුනිඳාණනි, මට - කියා දෙන්න සිරි සදහම්
ජීවිතයේ දුක සකසන - තණ්හාවම නැති කරවන
ලොවේ යම් දුකක් තිබෙයිද - නුවණින් හඳුනාගෙන එය
සිහි නුවණින් හැසිරෙන විට- නුවණැති අය මේ ලොව තුළ
තරණය කර දමන්නේද - මේ තණ්හා සැඩ දිය කඳ
අන්න එවැනි සිරි සදහම් - මා හට පවසාලනු මැන

1091.ඉධ දිට්ඨ සුත මුත විඤ්ඤාතේසු - පියරූපේසු හේමක
ඡන්දරාග විනෝදනං - නිබ්බාන පද මච්චුතං
(භාග්‍යවතුන් වහන්සේ)
පින්වත් හේමක, මෙ ලොවේ - පියකරු විලසින් පවතින
අහන දකින දෙයක් වේද - සුවඳක්, රස, පහස වේද
සිතනා යම් දෙයක් වේද - එ හැම කෙරෙහි ඇති ඇල්ම ම
දුරු කොට ලබනා දෙය නම් - අමරණීය නිවනම වේ

1092.ඒතදඤ්ඤාය යේ සතා දිට්ඨධම්මාභිනිබ්බුතා
උපසන්තා ච තේ සදා තිණ්ණා ලෝකේ විසත්තිකන්ති
එසේ යමෙක් සිහි නුවණින් - මෙහිදිම දැක අමා නිවන්
මැනවින් නිවිලා යයි නම් - උපශාන්ත ඒ උතුමන්
ලොවේ තිබෙන තණ්හාවයි - තරණය කෙරුවේ සදහට

හේමක සුත්තං අට්ඨමං.
හේමක නිසා වදාළ දෙසුම මෙහි අට වැන්න වේ.
සාදු! සාදු!! සාදු!!!
