සංයුත්ත නිකාය
සගාථ වග්ගෝ
10.1.4. මණිභද්ද සුත්තං
10.1.4. මණිභද්ද නම් යක්ෂයාට වදාළ දෙසුම
ඒකං සමයං භගවා මගධේසු විහරති මණිමාළකේ චේතියේ මණිභද්‌දස්‌ස යක්‌ඛස්‌ස භවනේ. අථ ඛෝ මණිභද්‌දෝ යක්ඛෝ යේන භගවා තේනුපසංකමි. උපසංකමිත්‌වා භගවතෝ සන්තිකේ ඉමං ගාථං අභාසි.
මා හට අසන්නට ලැබුනේ මේ විදිහටයි. එදා භාග්‍යවතුන් වහන්සේ මගධ ජනපදයේ මණිමාළක චේතිය භූමියේ මණිභද්ද යක්‍ෂයාගේ භවනේ වැඩසිටියේ. එතකොට මණිභද්ද යක්‍ෂයා භාග්‍යවතුන් වහන්සේ වෙත ආවා. ඇවිදින් භාග්‍යවතුන් වහන්සේ සමීපයේ මේ ගාථාව පැවසුවා.
සතීමතෝ සදා භද්‌දං සතිමා සුඛමේධති
සතීමතෝ සු වේ සෙය්‍යෝ වේරා ච පරිමුච්‌චතීති
“සිහි ඇති කෙනාට හැමදාම යහපත උදාවෙනවා. සිහි ඇති කෙනා සැපවත් වෙනවා තමයි. සිහි ඇති කෙනාගේ ජීවිතය හැම තිස්සෙම ශ්‍රේෂ්ඨයි. වෛරයෙනුත් නිදහස් වෙනවා.”
(භගවා)
(භාග්‍යවතුන් වහන්සේ) :
සතීමතෝ සදා භද්‌දං සතිමා සුඛමේධති
සතීමතෝ සු වේ සෙය්‍යෝ වේරා න පරිමුච්‌චති
“සිහි ඇති කෙනාට හැමදාම යහපත උදාවෙනවා තමයි. සිහි ඇති කෙනා සැපවත් තමයි. සිහි ඇති කෙනාගේ ස්වභාවය හැමදාම ශ්‍රේෂ්ඨ තමයි. ඒ වුනාට වෛරයෙන් නිදහස් වෙන්නෙ නෑ.
යස්‌ස සබ්‌බමහෝරත්‌තං අහිංසාය රතෝ මනෝ
මෙත්‌තං සෝ සබ්‌බභූතේසු වේරං තස්‌ස න කේනචීති
යම් කෙනෙකුගේ සිත දිවා රාත්‍රී හැමවිටම අහිංසාවේ ඇලී තියෙනවාද, ඔහු සියලු සතුන් කෙරෙහි මෙත් සිත වඩනවා. ඔහු තුළ කා ගැනවත් වෛරයක් ඇතිවෙන්නෙ නෑ.”
සාදු! සාදු!! සාදු!!!
