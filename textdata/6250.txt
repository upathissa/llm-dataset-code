සංයුත්ත නිකාය
මහා වග්ගෝ
12.6.6. දුතිය පඨවි සුත්තං
12.6.6. පොළොව ගැන වදාළ දෙවෙනි දෙසුම
“මහණෙනි, එය මෙබඳු දෙයකි. මහපොළොව ඩෙබර ඇට ප්‍රමාණයේ ගුලි සතක් ඉතුරු වී ක්ෂය වී ගෙවී යන්නේ නම්, මහණෙනි, ඒ කිමෙකැයි හඟිව් ද? කුමක් බොහෝ වෙයි ද? මහපොළොවෙහි ක්ෂය වී ගිය ගෙවී ගිය යම් ප්‍රමාණයක් ඇත්නම් එය ද? ඉතිරි වූ ඩෙබර ඇට ප්‍රමාණයේ යම් ගුලි සතක් ඇත්නම් එය ද?”
“ස්වාමීනී, යම් මේ ක්ෂය වී ගිය ගෙවී ගිය මහපොළොවක් ඇද්ද, එය ම ඉතාමත් බොහෝ ය. ඩෙබර ඇට ප්‍රමාණයට ඉතිරි වූ ගුලි සතක් වෙයි නම්, එය ඉතා ස්වල්පයකි. ක්ෂය වී ගිය ගෙවී ගිය මහා පොළොව හා ඩෙබර ඇට ප්‍රමාණයට ඉතිරි වූ ගුලි සත සසඳා බලද්දී සංඛ්‍යාවකට ද ගත නොහෙයි. සැසඳීමකට ද ගත නොහෙයි. ඉතා කුඩා කොටසකට ද ගත නොහෙයි.”
“එසෙයින් ම මහණෙනි, චතුරාර්ය සත්‍යාවබෝධය කළ දිට්ඨිසම්පන්න ආර්ය ශ්‍රාවක පුද්ගලයා විසින් යම් මේ ක්ෂය කරන ලද, ගෙවන ලද දුකක් ඇද්ද, මෙය ම ඉතාමත් බොහෝ ය. ඉතුරු වී ඇති දුකක් ඇද්ද, එය ඉතාමත් ම ස්වල්පය ය. යමෙක් ‘මෙය දුක යැ’යි ඒ වූ සැටියෙන් ම අවබෝධ කරයි නම්, ‘මෙය දුක හටගැනීම යැ’යි ඒ වූ සැටියෙන් ම අවබෝධ කරයි නම්, ‘මෙය දුක නිරුද්ධ වීම යැ’යි ඒ වූ සැටියෙන් ම අවබෝධ කරයි නම්, ‘මෙය දුක නිරුද්ධ වීම පිණිස පවතින ප්‍රතිපදාව යැ’යි ඒ වූ සැටියෙන් ම අවබෝධ කරයි නම්, ඒ ආර්ය ශ්‍රාවකයා හට යම් මේ සත් වතාවක් පරම කොට ඉපදීමක් ඇද්ද, මේ ඉපදීමේ දුක, ක්ෂය කරන ලද, ගෙවන ලද පළමු දුක්ඛස්කන්ධය හා සසඳා බලද්දී මෙය සංඛ්‍යාවකට ද ගත නොහෙයි. සැසඳීමකට ද ගත නොහෙයි. ඉතා කුඩා කොටසකට ද ගත නොහෙයි.
එහෙයින් මහණෙනි, මෙය දුක යැයි අවබෝධ කරනු පිණිස වීර්යය කළ යුත්තේ ය. ….(පෙ)…. මෙය දුක් නිරුද්ධවන්නා වූ මාර්ගය යැයි අවබෝධ කරනු පිණිස වීර්යය කළ යුත්තේ ය.
සාදු! සාදු!! සාදු!!!
දුතිය පඨවි සූත්‍රය නිමා විය.
