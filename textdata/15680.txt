සංයුත්ත නිකාය
සළායතන වග්ගෝ
2.1.2. සුඛ සුත්තං
2.1.2. සැප ගැන වදාළ දෙසුම
තිස්සෝ ඉමා භික්ඛවේ වේදනා. කතමා තිස්සෝ: සුඛා වේදනා, දුක්ඛා වේදනා, අදුක්ඛමසුඛා වේදනා. ඉමා ඛෝ භික්ඛවේ, තිස්සෝ වේදනාති.
පින්වත් මහණෙනි, මේ වේදනා තුනකි. මොනවද ඒ තුන? සැප විඳීම, දුක් විඳීම හා දුක් සැප රහිත විඳීමයි. පින්වත් මහණෙනි, මේවා තමයි වේදනා තුන.
(ගාථාවන් ය)
සුඛං වා යදි වා දුක්ඛං අදුක්ඛමසුඛං සහ
අජ්ඣත්තඤ්ච බහිද්ධා ච යං කිඤ්චි අත්ථි වේදිතං
1. සැපක් වෙන්ට පුළුවනි. එක්කෝ දුකක් වෙන්ට පුළුවනි. දුක් සැප රහිත විඳීමක් වෙන්ට පුළුවනි. තමන් තුළ ඇති විඳීමක් වුණත්, බාහිර යම් විඳීමක් වුණත්, විඳින්නා වූ යම් කිසිවක් ඇත්නම්,
ඒතං දුක්ඛන්ති ඤත්වාන, මෝසධම්මං පලෝකිතං
ඵුස්ස ඵුස්ස වයම්පස්සං ඒවං තත්ථ විරජ්ජතීති
2. ඒක දුකක්. නැසී යන ස්වභාවයට අයත් දෙයක්. බිඳෙන සුළු දෙයක් කියලා අවබෝධ කරගෙන ස්පර්ශය වෙද්දි වෙද්දී වේදනාවන්ගේ නැසී යෑම දකිනවා නම්, එතකොට ඔය අයුරින් ඒ විඳීම් ගැන සිත ඇලෙන්නේ නෑ.
සාදු! සාදු!! සාදු!!!
සුඛ සූත්‍රය නිමා විය.
