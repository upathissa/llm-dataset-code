ඛුද්දක නිකාය
ඉතිවුත්තක පාළි
3.1.5. පඨම ඒසනා සුත්තං
3.1.5. සෙවීම් ගැන වදාළ පළමු දෙසුම
54. වුත්තං හේතං භගවතා. වුත්තමරහතා’ති මේ සුතං.
භාග්‍යවතුන් වහන්සේ තමයි මේ කාරණය වදාළේ. අරහත් මුනිඳාණන්මයි මෙය වදාළේ. මේ විදිහටයි මට අසන්නට ලැබුනේ.
1. තිස්සෝ ඉමා භික්ඛවේ ඒසනා. කතමා තිස්සෝ? කාමේසනා භවේසනා බ්‍රහ්මචරියේසනා. ඉමා ඛෝ භික්ඛවේ තිස්සෝ ඒසනා’ති.
“පින්වත් මහණෙනි, මේ සෙවීම් තුනක් තියෙනවා. ඒ තුන මොනවාද? කාමය සෙවීම, භවය සෙවීම, බ්‍රහ්මචරියාව සෙවීම. පින්වත් මහණෙනි, මේ තමයි ඒ සෙවීම් තුන.”
ඒතමත්ථං භගවා අවෝච. තත්ථේතං ඉති වුච්චති:
මේ අර්ථය භාග්‍යවතුන් වහන්සේ වදාළ සේක. එය මේ අයුරිනුත් පවසන්න පුළුවනි.
2. “සමාහිතෝ සම්පජානෝ සතෝ බුද්ධස්ස සාවකෝ
ඒසනා ච පජානාති ඒසනානඤ්ච සම්භවං
“සමාහිත සිත් ඇති හොඳ සිහි නුවණ ඇති සම්බුදු සමිඳුන්ගේ ශ්‍රාවකයා මේ සෙවීම් ගැනත් අවබෝධ කරනවා, සෙවීම්වල හටගැනීම ගැනත් අවබෝධ කරනවා.
3. යත්ථ චේතා නිරුජ්ඣන්ති මග්ගඤ්ච ඛයගාමිනං
ඒසනානං ඛයා භික්ඛු නිච්ඡාතෝ පරිනිබ්බුතෝ”ති
යම් තැනකදී මේවා නිරුද්ධ වෙනවා නම්, එයත් අවබෝධ කරනවා. සෙවීම් ක්ෂය වෙලා යන ආර්ය මාර්ගයත් අවබෝධ කරනවා. සියලු සෙවීම් ක්ෂය කරලා දාපු ඒ භික්ෂුව කෙලෙස් පිපාසයෙන් තොරව පිරිනිවන් පානවා.”
අයම්පි අත්ථෝ වුත්තෝ භගවතා, ඉති මේ සුතන්ති.
මේ අර්ථය වදාරණ ලද්දේ භාග්‍යවතුන් වහන්සේ විසින්මයි. මේ විදිහට මා හට අසන්නට ලැබුනා.
සාදු! සාදු!! සාදු!!!
