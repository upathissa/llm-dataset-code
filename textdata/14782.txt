ඛුද්දක නිකාය
ථේරී ගාථා
5.9. භද්දාකුණ්ඩලකේසා ථේරීගාථා
5.9. භද්දාකුණ්ඩලකේසා තෙරණියගේ ගාථා
107.ලූනකේසී පංකධරී ඒකසාටී පුරේ චරිං,
අවජ්ජේ වජ්ජමතිනී වජ්ජේ චාවජ්ජදස්සිනී
107. මං ඉස්සර ගත කළේ පුදුම ජීවිතයක්. තල් ඇටවලින් ඔළුවෙ කෙස් ඉදිරුවා. දත් මැද්දෙ නෑ. එක රෙද්දක් විතරක් ඇඳගෙන ජීවත් වුණේ. ඒ කාලේ මං හරි දේ දැක්කෙ වැරදි දේ හැටියට. වැරදි දේ දැක්කෙ හරි දේ හැටියට.
108.දිවාවිහාරා නික්ඛම්ම ගිජ්ඣකූටම්හි පබ්බතේ,
අද්දසං විරජං බුද්ධං භික්ඛුසංඝපුරක්ඛතං
108. එදා දවල් කාලෙන් පස්සෙ ගිජුකුළු පර්වතෙන් පහළට වඩින, භික්ෂු සංඝයා පිරිවරා ගත්ත බුදුරජාණන් වහන්සේ ව දැකගන්ට ලැබුණා.
109.නිහච්ච ජාණුං වන්දිත්වා සම්මුඛා පඤ්ජලිං අකං,
ඒහි භද්දේති මං අවච සා මේ ආසූපසම්පදා
109. මං බුදු සමිඳුන් ඉදිරියට ගියා. බිම දණ නමා ගෙන ඇඳිලි බැඳ ගෙන වන්දනා කළා. ‘පින්වත් භද්දා, මෙහාට එන්න’ කියලා උන්වහන්සේ මට වදාළා. ඒක තමයි උපසම්පදාව.
110.චිණ්ණා අංගා ච මගධා වජ්ජී කාසී ච කෝසලා,
අනණා පණ්ණාසවස්සානි රට්ඨපිණ්ඩමභුඤ්ජිහං
110. මං ඉස්සර ඇවිද ගෙන ගියේ අංග, මගධ, වජ්ජි, කාසි, කෝසල, ජනපදවල. දැනුත් මං එහි ඇවිදිනවා. දැන් යන්නෙ ණය රහිත ව යි. රහත් භික්ෂුණියක් හැටියට පිණ්ඩපාතෙ වළඳන්ට අරගෙන දැන් පනස් අවුරුද්දක් වෙනවා.
111.පුඤ්ඤං වත පසවී බහුං සප්පඤ්ඤෝ වතායං උපාසකෝ,
යෝ භද්දාය චීවරං අදාසි විප්පමුත්තාය සබ්බගන්ථේහීති
111. මේ ප්‍රඥාවන්ත උපාසක මහත්තයා ඇත්තෙන් ම ගොඩාක් පිං රැස් කරගත්තා. සියළු කෙලෙස්වලින් නිදහස් වුණ භද්දා භික්ෂුණියට යි ඔය සිවුර පූජා කරගත්තේ.
ඉත්ථං සුදං භද්දාකුණ්ඩලකේසා ථේරී ගාථායෝ අභාසිත්ථා’ති.
මේ වනාහී භද්දාකුණ්ඩලකේසා නම් රහත් තෙරණිය වදාළ ගාථාවන් ය.
