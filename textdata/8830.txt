අංගුත්තර නිකාය
චතුක්ක නිපාතෝ
4.3.4.3. නෙය්‍ය පුග්ගල සුත්තං
4.3.4.3. අනුක්‍රමණයෙන් අවබෝධ වන පුද්ගලයා ගැන වදාළ දෙසුම
චත්තාරෝමේ භික්ඛවේ පුග්ගලා සන්තෝ සංවිජ්ජමානා ලෝකස්මිං. කතමේ චත්තාරෝ ?
මහණෙනි, මේ පුද්ගලයෝ සතර දෙනෙක් ලෝකයෙහි විද්‍යමාන ව සිටිති. ඒ කවර සතර දෙනෙක් ද යත්;
උග්ඝටිතඤ්ඤූ, විපචිතඤ්ඤූ, නෙය්‍යෝ, පදපරමෝ.
1. ධර්මය දේශනා කරන අවස්ථාවේ ම යමෙක් ධර්මාවබෝධය ලබයි ද, හේ ‘උග්ඝටිතඤ්ඤු පුද්ගලයා’ ය.
2.ධර්මය විස්තර විභාග වශයෙන් බෙදා දක්වන කල්හී අවබෝධය ලබයි ද, හේ ‘විපචිතඤ්ඤු පුද්ගලයා’ ය.
3. යමෙක් කලණ මිතුරන් අසුරෙන් ධර්මය අසා නැවත නැවත විමසීමෙන්, සාකච්ඡා කිරීමෙන්, මෙනෙහි කිරීමෙන් අනුක්‍රමයෙන් ධර්මාවබෝධය ලබයි ද, හේ ‘නෙය්‍ය පුද්ගලයා’ ය.
4. යමෙක් බොහෝ කොට ඇසූ නමුත්, බොහෝ කොට ප්‍රගුණ කරන නමුත්, බොහෝ විමසන නමුත් එම ආත්මයෙහි ධර්මාවබෝධය නොලබයි ද, හේ ‘පදපරම පුද්ගලයා’ ය.
ඉමේ ඛෝ භික්ඛවේ චත්තාරෝ පුග්ගලා සන්තෝ සංවිජ්ජමානා ලෝකස්මින්ති.
මහණෙනි, මේ පුද්ගලයෝ සතර දෙනා ලෝකයෙහි විද්‍යමාන ව සිටිති.
සාදු! සාදු!! සාදු!!!
නෙය්‍ය පුග්ගල සූත්‍රය නිමා විය.
