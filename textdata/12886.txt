ඛුද්දක නිකාය
සුත්ත නිපාතෝ
3. පුණ්ණක සුත්තං
3. පුණ්ණක නිසා වදාළ දෙසුම
1047.අනේජං මූල දස්සාවිං (ඉච්චායස්මා පුණ්ණකෝ)
අත්ථි පඤ්හේන ආගමං
කිං නිස්සිතා ඉසයෝ මනුජා - ඛත්තියා බ්‍රාහ්මණා දේවතානං
යඤ්ඤමකප්පයිංසු පුථු ඉධ ලෝකේ - පුච්ඡාමි තං භගවා බ්‍රෑහිමේතං
(පුණ්ණක)
හැම ආශාවෙන් තොර වුන - හැම දේකම මුල හඳුනන
භගවත් සමිඳාණන් වෙත - ආවෙමු අපි පැන අසන්ට
“ඉසිවරු හා හැම මිනිසුන් - ලොව රජවරු හා බමුණන්
සියළුදෙනම නොයෙක් ලෙසින් - දෙවිවරුන්ට පුද දෙත් නම්
කවර දෙයක් නිසා ද ඒ - උදවිය එලෙසින් පුදන්නෙ?
භගවත් සමිඳාණනි මෙය - විමසන මට කියනු මැනවි”

1048.යේ කේචිමේ ඉසයෝ මනුජා (පුණ්ණකාති භගවා)
ඛත්තියා බ්‍රාහ්මණා දේවතානං
යඤ්ඤමකප්පයිංසු පුථු ඉධ ලෝකේ
ආසිංමානා පුණ්ණක ඉත්ථභාවං
ජරං සිතා යඤ්ඤමකප්පයිංසු
(භාග්‍යවතුන් වහන්සේ)
ඉසිවරු හා හැම මිනිසුන් - ලොව රජවරු හා බමුණන්
සියළු දෙනම නොයෙක් ලෙසින් -දෙවිවරුන්ට පුදදෙත් නම්
ජරා දුකින් මිදෙන්නටත් - සියළු සැපත ලබන්නටත්
හිතාගෙනය පුණ්ණකයෙනි, - ඒ අය දෙවියන් පුදන්නෙ

1049.යේ කේචිමේ ඉසයෝ මනුජා(ඉච්චායස්මා පුණ්ණකෝ)
ඛත්තියා බ්‍රාහ්මණා දේවතානං
යඤ්ඤමකප්පයිංසු පුථු ඉධ ලෝකේ
කච්චිස්සු තේ භගවා යඤ්ඤපථේ අප්පමත්තා
අතාරු ජාතිං ච ජරං ච මාරිස
පුච්ඡාමි තං භගවා බ්‍රෑහි මේතං
(පුණ්ණක)
ඉසිවරු හා හැම මිනිසුන් - ලොව රජවරු හා බමුණන්
සියළු දෙනම නොයෙක් ලෙසින්-දෙවිවරුන්ට පුද දෙත් නම්
භගවත් සමිඳාණනි කිම,
නො පමාවෙන් ඒ උදවිය - එලෙසින් යාගය කළ පසු
නිදුකාණෙනි, ඒ හැම දෙන - එතෙර වෙත් ද ජරා දුකින් ?
ඒ හැම දෙනා එතෙර වෙත්ද - ඉපදෙන දිරනා ලෝකෙන්?
භගවත් සමිඳාණනි එය - විමසන මට කියා දෙන්න

1050.ආසිංසන්ති ථෝමයන්ති
අභිජප්පන්ති ජුහන්ති (පුණ්ණකාති භගවා)
කාමාභිජප්පන්ති පටිච්ච ලාභං
තේ යාජයෝගා භවරාගරත්තා
නාතරිංසු ජාතිජරන්ති බ්‍රෑමි
(භාග්‍යවතුන් වහන්සේ)
පුණ්ණකයෙනි, ඔවුන් සැවොම - සිටිති අයැද දෙවියන්ගෙන්
පිදුවත් තුතිමල් දෙවිඳුට
කාම සැපත කෙරෙහි තිබෙන - ඇල්ම බැල්ම ඇති නිසාය
ලබනු පිණිස ලාභයක් ම - එලෙසින් ඉල්ලා සිටින්නෙ
දෙවියන් පුදනා ඒ හැම - ඇලෙමින් භව රාගයේම
ඉපදෙන දිරනා මේ ලොව - කිසිදා තරණය නො කරත්

1051.තේ වේ නාතරිංසු යාජයෝගා(ඉච්චායස්මා පුණ්ණකෝ)
යඤ්ඤේහි ජාතිං ච ජරං ච මාරිස
අථ කෝ චරහි දේව මනුස්සලෝකේ
අතාරි ජාතිං ච ජරං ච මාරිස
පුච්ඡාමි තං භගවා බ්‍රෑහි මේතං
(පුණ්ණක)
සැබැවින් ලොව නිදුකාණනි,දෙවියන් පුදනා ඒ හැම - දේව යාතිකාව තුළින්
ඉපදෙන දිරනා මෙලොවින් - එතෙරවීම නො කරත් නම්
මේ දෙවි මිනිසුන්ගෙ ලොවේ - ඉපදෙන දිරනා ඉරණම
කවුරුද තරණය කෙරුවේ?
භාග්‍යවත් නිදුකාණනි,
විමසන මට ඒ පැනයත් - පහදා පවසාලනු මැන

1052.සංඛාය ලෝකස්මිං පරෝවරානි(පුණ්ණකාති භගවා)
යස්සිඤ්ජිතං නත්ථි කුහිඤ්චි ලෝකේ
සන්තෝ විධූමෝ අනීඝෝ නිරාසෝ
අතාරි සෝ ජාතිජරන්ති බ්‍රෑමීති
(භාග්‍යවතුන් වහන්සේ)
මේ ජීවිත ලෝකය තුළ - ඇතුළ මෙන්ම පිටත ගැනත්
නුවණින් විමසා බලමින් - ලොවේ තිබෙන සියළු තැනත්
කිසි කම්පනයක් නොමැතිව - උපශාන්ත බවට පත් ව
දුම් දමනා කෙලෙස් නොමැති - උවදුරු කිසිවක් ද නොමැති
ආශා සිතිවිල්ලක් නැති - ඒ අරහත් මුනිඳු ලොවේ
තරණය කර දැමුවේ ම ය - ඉපදෙන දිරනා මේ ලොව

පුණ්ණක සුත්තං නිට්ඨිතං.
පුණ්ණක නිසා වදාළ දෙසුම මෙහි තෙවැන්න වේ.
සාදු ! සාදු!! සාදු!!!
