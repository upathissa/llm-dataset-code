ඛුද්දක නිකාය
ථේර ගාථා
10.1.2. ඒකවිහාරියත්ථේරගාථා
10.1.2. ඒකවිහාරීය තෙරුන්ගේ ගාථා
537.පුරතෝ පච්ඡතෝ වා පි අපරෝ චේ න විජ්ජති
අතීව ඵාසු භවති ඒකස්ස වසතෝ වනේ
537. වනාන්තරයේ මං තනියම ඉන්න කොට කවුරුවත් මට ඉදිරියෙනුත් නැති නම් කවුරුවත් මගේ පිටුපසිනුත් නැති නම් ඇත්තෙන්ම මට හරි පහසුවක් දැනෙනවා.

538.හන්ද ඒකෝ ගමිස්සාමි අරඤ්ඤං බුද්ධවණ්ණිතං
ඵාසු ඒකවිහාරිස්ස පහිතත්තස්ස භික්ඛුනෝ
538. අපේ බුදුසමිඳුන් වනයේ වාසය කිරීම හරියට අගය කළා. මං වුණත් වනයට යන්නෙ හුදෙකලාවේමයි. දිවි දෙවැනි කොට ධර්මයේ හැසිරෙන භික්ෂුවකට තනියම ඉන්න එක හරිම පහසුයි.

539.යෝගී පීතිකරං රම්මං මත්තකුඤ්ජරසේවිතං
ඒකෝ අත්ථවසී ඛිප්පං පවිසිස්සාමි කානනං
539. මම භාවනා කරන කෙනෙක්. අලි ඇතුන් වාසය කරන මහා වනයට ඇතුළු වීමට මම හරි සතුටුයි. වනය ලස්සනයි. මං තනියම ඉක්මනින් වනය ඇතුළට යන්නෙ ලොකු තේරුමක් ඇතිව.

540.සුපුප්ඵිතේ සීතවනේ සීතලේ ගිරිකන්දරේ
ගත්තානි පරිසිඤ්චිත්වා චංකමිස්සාමි ඒකකෝ
540. එක යායට මල් පිපෙනවා. වනය සීතලයි. සිහිලැල් දොළකින් ඇඟපත සෝදාගෙන මං තනියම සක්මන් කරනවා.

541.ඒකාකියෝ අදුතියෝ රමණීයේ මහාවනේ
කදාහං විහරිස්සාමි කතකිච්චෝ අනාසවෝ
541. නිවන් මග වඩලා අවසන් කරපු රහත් නමක් හැටියට දෙවැන්නෙක් නැතිව තනියම මේ ලස්සන මහ වනයේ මං ඉන්නේ කවදාද?

542.ඒවං මේ කත්තුකාමස්ස අධිප්පායෝ සමිජ්ඣතු
සාධයිස්සාමහං යේව නාඤ්ඤෝ අඤ්ඤස්ස කාරකෝ
542. ඒ විදිහට තමයි මං කැමති. මගේ අදහස ඉටුවේවා! නිවන් මග සකසාගන්ට තියෙන්නෙ මා විසින්මයි. මේ වැඩේ තවත් කෙනෙක් තවත් කෙනෙකුට කරල දෙන්නෙ නෑ.

543.ඒස බන්ධාමි සන්නාහං පවිසිස්සාමි කානනං
න තතෝ නික්ඛමිස්සාමි අප්පත්තෝ ආසවක්ඛයං
543. මං වනයට යන්නෙ වීරිය තියෙන යුද ඇඳුම් ඇඳගෙන. ආයෙ ඉතින් ආශ්‍රවයන් ප්‍රහාණය කරල මිසක් මං වනාන්තරයෙන් එළියට එන්නෙ නෑ.

544.මාලුතේ උපවායන්තේ සීතේ සුරභිගන්ධිකේ
අවිජ්ජං දාළයිස්සාමි නිසින්නෝ නගමුද්ධනි
544. සිහිළ් සුළඟ හමනකොට හරිම සුවඳයි. දිව්‍ය සුවඳක් වගෙයි. මං කන්ද මුදනෙ ඉඳගෙන අවිද්‍යාව පලා දමනවා.

545.වනේ කුසුමසඤ්ජන්තේ පබ්භාරේ නූන සීතලේ
විමුත්තිසුඛේන සුඛිතෝ රමිස්සාමි ගිරිබ්බජේ
545. වනය පුරාම සුවඳ මල් පිරිලා. මේ සීතල කඳු බෑවුම්වල විවේක සැපයෙන් සුවපත් වෙලා ඒකටම සිත් අලවාගෙන මං ඉන්නවා.

546.සෝහං පරිපුණ්ණසංකප්පෝ චන්දෝ පණ්ණරසෝ යථා
සබ්බාසව පරික්ඛීණෝ නත්ථි දානි පුනබ්භවෝ’ති
546. මං හිතාගෙන හිටපු සියලු දේම මට දැන් ඉෂ්ට වුණා. මමත් පෝයදාට ආකාසෙ පායල තියෙන පුන් සඳක් වගේ. හැම ආශ්‍රවයක්ම නැති කළා. දැන් ඉතින් මට පුනර්භවයක් නෑ.

ඉත්ථං සුදං ආයස්මා ඒකවිහාරියෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් ඒකවිහාරිය නම් රහත් මුනිඳුන් වදාළ ගාථාවන් ය.
