ඛුද්දක නිකාය
උදාන පාළි
1.6. කස්සප සුත්තං
1.6. මහාකස්සප තෙරුන් අරභයා වදාළ උදානය
ඒවං මේ සුතං: ඒකං සමයං භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ආයස්මා මහාකස්සපෝ පිප්ඵලිගුහායං විහරති ආබාධිකෝ දුක්ඛිතෝ බාළ්හගිලානෝ. අථ ඛෝ ආයස්මා මහාකස්සපෝ අපරේන සමයේන තම්හා ආබාධා වුට්ඨාසි. අථ ඛෝ ආයස්මතෝ මහාකස්සපස්ස තම්හා ආබාධා වුට්ඨිතස්ස ඒතදහෝසි. “යන්නූනාහං රාජගහං පිණ්ඩාය පවිසෙය්‍ය”න්ති.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ රජගහ නුවර ලේනුන්ගේ අභය භූමිය වූ වේළුවනාරාමයේ. ඒ දවස්වල ආයුෂ්මත් මහාකස්සප තෙරුන් වහන්සේ පිප්ඵලී ගුහාවේ වැඩසිටියේ. උන්වහන්සේ ගිලන් වෙලා කායික දුකට පත්වෙලා, ගොඩක් අසනීපයෙනුයි වැඩසිටියේ. ටික දවසකට පස්සේ ආයුෂ්මත් මහාකස්සප තෙරුන් වහන්සේගේ ඒ අසනීපය සුව වුනා. අසනීපය සුවපත් වුන ආයුෂ්මත් මහාකස්සප තෙරුන් වහන්සේට මේ විදිහට හිතුනා. ‘මං දැන් රජගහ නුවරට පිණ්ඩපාතෙ වඩිනවා නම් හොඳයි’ කියලා.
තේන ඛෝ පන සමයේන පංචමත්තානි දේවතාසතානි උස්සුක්කං ආපන්නානි හොන්ති ආයස්මතෝ මහාකස්සපස්ස පිණ්ඩපාතපටිලාභාය.
ඒ මොහොතේදී දෙවිවරු පන්සියයක් විතර ආයුෂ්මත් මහාකස්සප තෙරුන් වහන්සේට පිණ්ඩපාත දානය පිළිගන්වන්නට ලහි ලහියේ සූදානම් වුනා.
අථ ඛෝ ආයස්මා මහාකස්සපෝ තානි පංචමත්තානි දේවතාසතානි පටික්ඛිපිත්වා පුබ්බණ්හසමයං නිවාසෙත්වා පත්තචීවරමාදාය රාජගහං පිණ්ඩාය පාවිසි, යේන දලිද්දවිසිඛා කපණවිසිඛා පේසකාරවිසිඛා.
එතකොට ආයුෂ්මත් මහාකස්සප තෙරුන් වහන්සේ පන්සියයක් පමණ වූ ඒ දෙවිවරුන් ප්‍රතික්ෂේප කරලා, එදා උදේ වරුවේ සිවුරු පොරවගෙන, පාත්‍ර සිවුරු අරගෙන රජගහ නුවර ඉතාම දිළිඳු දුගී දුප්පත් මිනිසුන් සිටින රෙදි වියන්නන්ගේ වීදියට පිණ්ඩපාතේ වැඩියා.
අද්දසා ඛෝ භගවා ආයස්මන්තං මහාකස්සපං රාජගහේ පිණ්ඩාය චරන්තං, යේන දලිද්දවිසිඛා කපණවිසිඛා පේසකාරවිසිඛා.
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
එවේලෙහි භාග්‍යවතුන් වහන්සේට රජගහ නුවර ඉතාම දිළිඳු දුගී දුප්පත් මිනිසුන් සිටින රෙදි වියන්නන්ගේ වීදියේ පිණ්ඩපාතේ වඩින ආයුෂ්මත් මහා කසස්පයන් වහන්සේව (දිවැසින්) දැකගන්නට ලැබුනා. එකරුණ දැනගත් භාග්‍යවතුන් වහන්සේ ඒ වෙලාවේ මේ උදානය වදාළා.
“අනඤ්ඤපෝසිං අඤ්ඤාතං දන්තං සාරේ පතිට්ඨිතං,
ඛීණාසවං වන්තදෝසං තමහං බ්‍රෑමි බ්‍රාහ්මණ”න්ති
“ඒ ක්ෂීණාශ්‍රවයන් වහන්සේ බාහිර කෙනෙක්ව පෝෂණය කරන්නේ නෑ. උන්වහන්සේගේ ගුණ කවුරුත් දන්නවා. ඉන්ද්‍රිය දමනයෙන් යුක්තයි. ඒ අමා නිවන නම් වූ හරවත් බව තුළ පිහිටලයි ඉන්නේ. ආශ්‍රව නැති කරලයි ඉන්නේ. සියලු කෙලෙස් දොස් දුරුකරලයි ඉන්නේ. අන්න ඒ අරහත් භික්ෂුවටයි මම බ්‍රාහ්මණයා කියන්නේ.”
සාදු! සාදු!! සාදු!!!
