අංගුත්තර නිකාය
චතුක්ක නිපාතෝ
4.3.5.7. දුතිය කාල සුත්තං
4.3.5.7. සුදුසු කාලය ගැන වදාළ දෙවෙනි දෙසුම
චත්තාරෝමේ භික්ඛවේ කාලා සම්මා භාවියමානා සම්මා අනුපරිවත්තියමානා අනුපුබ්බේන ආසවානං ඛයං පාපෙන්ති. කතමේ චත්තාරෝ?
මහණෙනි, මේ සුදුසු කාලයන් සතර යහපත් අයුරින් භාවිතා කරන විට, යහපත් අයුරින් යළි යළි යොදන විට අනුක්‍රමයෙන් ආශ්‍රවයන්ගේ ක්ෂය වීමට පැමිණෙයි. ඒ කවර සතරක් ද යත්;
කාලේන ධම්මසවණං, කාලේන ධම්මසාකච්ඡා, කාලේන සමථෝ, කාලේන විපස්සනා.
සුදුසු කාලයෙහි ධර්ම ශ්‍රවණය කිරීම ය. සුදුසු කාලයෙහි ධර්ම සාකච්ඡා කිරීම ය. සුදුසු කාලයෙහි සමථ භාවනාවෙහි යෙදීම ය. සුදුසු කාලයෙහි විදර්ශනා භාවනාවෙහි යෙදීම ය.
ඉමේ ඛෝ භික්ඛවේ චත්තාරෝ කාලා සම්මා භාවියමානා සම්මා අනුපරිවත්තියමානා අනුපුබ්බේන ආසවානං ඛයං පාපෙන්ති.
මහණෙනි, මේ සුදුසු කාලයන් සතර යහපත් අයුරින් භාවිතා කරන විට, යහපත් අයුරින් යළි යළි යොදන විට අනුක්‍රමයෙන් ආශ්‍රවයන්ගේ ක්ෂය වීමට පැමිණෙන්නේ ය.
සෙය්‍යථාපි භික්ඛවේ උපරිපබ්බතේ ථුල්ලඵුසිතකේ දේවේ වස්සන්තේ තං උදකං යථානින්නං පවත්තමානං පබ්බතකන්දරපදරසාඛා පරිපූරේති. පබ්බතකන්දරපදරසාඛා පරිපූරා කුස්සුබ්භේ2 පරිපූරෙන්ති. කුස්සුබ්භා පරිපූරා මහාසොබ්භේ පරිපූරෙන්ති. මහාසොබ්භා පරිපූරා කුන්නදියෝ පරිපූරෙන්ති. කුන්නදියෝ පරිපූරා මහානදියෝ පරිපූරෙන්ති. මහානදියෝ පරිපූරා සමුද්දං සාගරං පරිපූරෙන්ති.
ඒවමේව ඛෝ භික්ඛවේ ඉමේ චත්තාරෝ කාලා සම්මා භාවියමානා සම්මා අනුපරිවත්තියමානා අනුපුබ්බේන ආසවානං ඛයං පාපෙන්තීති.
මහණෙනි, එය මෙබඳු දෙයකි. පර්වතයන්ට ඉහළින් මහත් දිය පොද ඇති වැස්ස වසින කල්හී ඒ ජලය බෑවුම් ඇති තැන්වලින් පහළ වැටෙමින් පර්වත දිය ඇලි, පිපුරුම් ශාඛා ආදිය පුරවයි. පර්වත, දිය ඇලි, පිපුරුම් ශාඛා ආදිය පුරවමින් කුඩා විල් පුරවයි. කුඩා විල් පුරවමින් මහා විල් පුරවයි. මහා විල් පුරවමින් කුඩා ගංගා පුරවයි. කුඩා ගංගා පුරවමින් මහා ගංගා පුරවයි. මහා ගංගා පුරවමින් මහා සාගරය පුරවයි. මේ අයුරින් ම මහණෙනි, මේ සුදුසු කාලයන් සතර යහපත් අයුරින් භාවිතා කරන විට, යහපත් අයුරින් යළි යළි යොදන විට අනුක්‍රමයෙන් ආශ්‍රවයන්ගේ ක්ෂය වීමට පැමිණෙන්නේ ය.
සාදු! සාදු!! සාදු!!!
දුතිය කාල සූත්‍රය නිමා විය.
