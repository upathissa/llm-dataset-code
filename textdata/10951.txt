අංගුත්තර නිකාය
අට්ඨක නිපාතෝ
8.1.1.5. පඨම ලෝකධම්ම සුත්තං
8.1.1.5. ලෝක ධර්මය ගැන වදාළ පළමු දෙසුම
(සාවත්ථිනිදානං)
සැවැත් නුවර දී ය …..
අට්ඨිමේ භික්ඛවේ, ලෝක ධම්මා ලෝකං අනුපරිවත්තන්ති, ලෝකෝ ච අට්ඨලෝකධම්මේ අනුපරිවත්තති. 
කතමේ අට්ඨ:
මහණෙනි, මේ ලෝක ධර්ම අට ලොව අනුව පෙරලී යයි. ලෝකය ත් අෂ්ට ලෝක ධර්මය අනුව පෙරලී යයි. ඒ කවර අටක් ද යත්;
ලාභෝ ච අලාභෝ ච අයසෝ ච යසෝ ච නින්දා ච පසංසා ච සුඛං ච දුක්ඛං ච, ඉමේ ඛෝ භික්ඛවේ අට්ඨලෝකධම්මේ ලෝකං අනුපරිවත්තන්ති, ලෝකෝ ච ඉමේ අට්ඨලෝකධම්මේ අනුපරිවත්තතීති.
ලාභය ත්, අලාභය ත්, අයස ත්, යස ත්, නින්දාව ත්, ප්‍රශංසාව ත්, සැප ත්, දුක ත් ය.
මහණෙනි, මේ ලෝක ධර්ම අට ලොව අනුව පෙරලී යයි. ලෝකය ත් අෂ්ට ලෝක ධර්මය අනුව පෙරලී යයි.
(ගාථා)
ලාභෝ අලාභෝ අයසෝ යසෝ ච
නින්දා පසංසා ච සුඛං ච දුක්ඛං
ඒතේ අනිච්චා මනුජේසු ධම්මා
අසස්සතා විපරිණාමධම්මා
1. ලාභ, අලාභ, අයස, යස, නින්දා, ප්‍රශංසා, සැප, දුක යන මේ ධර්මයෝ අනිත්‍යය ය. මිනිසුන් කෙරෙහි පෙරලෙන ස්වභාවයෙන් යුක්ත ය. අශාස්වත ය.
ඒතේ ච ඤත්වා සතිමා සුමේධෝ
අවෙක්ඛතී විපරිනාමධම්මේ
ඉට්ඨස්ස ධම්මා න මථෙන්ති චිත්තං
අනිට්ඨතෝ නෝ පටිඝාතමේති
2. සිහි ඇති, මනා නුවණැති තැනැත්තා අෂ්ට ලෝක ධර්මයන්ගේ පෙරලී යාම ගැන නුවණින් සළකා බලයි. එහි ඇති සිතට ප්‍රිය උපදවන කරුණු වලින් ඔහුගේ සිත නොමැඩෙයි. අනිෂ්ට වූ කරුණු වලින් ඔහු කඩා නොවැටෙයි.
තස්සානුරෝධා අථවා විරෝධා
විධූපිතා අත්ථගතා න සන්ති
පදඤ්ච ඤත්වා විරජං අසෝකං
සම්මප්පජානාති භවස්ස පාරගූති
3. ඔහු විසින් ඉෂ්ට කරුණු වලට ඇලීම ත්, අනිෂ්ට කරුණු වලට ගැටීම ත් නසන ලද්දේ වෙයි නම්, එය නැති වී ගියේ නම්, කෙලෙස් නැති, ශෝක නැති හේ මනා අවබෝධයෙන් යුතුව භවයෙන් එතෙරට ගියේ ය.
සාදු! සාදු!! සාදු!!!
පඨම ලෝකධම්ම සූත්‍රය නිමා විය.
