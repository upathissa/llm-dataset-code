සංයුත්ත නිකාය
මහා වග්ගෝ
7.2.9. භාවනා සුත්තං
7.2.9. ඉර්ධිපාදයන් දියුණු කරගැනීම ගැන වදාළ දෙසුම
මහණෙනි, ඔබට ඉර්ධිය ගැන ත්, ඉර්ධියට පාදක වන දේ ගැන ත්, ඉර්ධිපාද භාවනාව ත්, ඉර්ධිපාද භාවනාව දියුණු කරගන්නා ප්‍රතිපදාව ත් දේශනා කරන්නෙමි. එය අසව්.
මහණෙනි, ඉර්ධි යනු කුමක් ද? මහණෙනි, මෙහිලා භික්ෂුව නොයෙක් ඉර්ධිවිධීන් අත්දකියි. එනම් එක් අයෙක් ව සිට බොහෝ දෙනෙකු වෙයි. ….(පෙ)…. බඹලොව තෙක් කයෙන් වසඟය පවත්වයි. මහණෙනි, මෙය ඉර්ධිය යැයි කියනු ලැබෙයි.
මහණෙනි, ඉර්ධිපාද යනු කුමක් ද? මහණෙනි, ඉර්ධීන් ලැබීම පිණිස පවතින යම් මාර්ගයක් ඇද්ද, යම් ප්‍රතිපදාවක් ඇද්ද, මෙය ඉර්ධිපාද යැයි කියනු ලැබේ.
මහණෙනි, ඉර්ධිපාද වැඩීම යනු කුමක් ද? මහණෙනි, මෙහිලා භික්ෂුව බලවත් ඡන්දය තුළින් උපදවා ගත් සමාධියෙන් හා ප්‍රධන් වීර්යයෙන් යුතු ඉර්ධිපාදය වඩයි. බලවත් වීර්යය තුළින් උපදවා ගත් සමාධියෙන් ….(පෙ)…. බලවත් අධිෂ්ඨානය තුළින් උපදවා ගත් සමාධියෙන් ….(පෙ)…. බලවත් ව නුවණින් විමසීම තුළින් උපදවා ගත් සමාධියෙන් හා ප්‍රධන් වීර්යයෙන් යුතු ඉර්ධිපාදය වඩයි. මහණෙනි, මෙය ඉර්ධිපාද භාවනාව යැයි කියනු ලැබේ.
මහණෙනි, ඉර්ධිපාද වැඩීම පිණිස ඇති ප්‍රතිපදාව යනු කුමක් ද? ඒ මේ ආර්ය අෂ්ටාංගික මාර්ගය ම ය. එනම්; සම්මා දිට්ඨිය, සම්මා සංකල්ප, සම්මා වාචා, සම්මා කම්මන්ත, සම්මා ආජීව, සම්මා වායාම, සම්මා සති, සම්මා සමාධිය ය. මහණෙනි, මෙය ඉර්ධිපාද වැඩීම පිණිස ඇති ප්‍රතිපදාව යැයි කියනු ලැබේ.
සාදු! සාදු!! සාදු!!!
භාවනා සූත්‍රය නිමා විය.
