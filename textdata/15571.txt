ඛුද්දක නිකාය
ථේර ගාථා
7.1.2. ලකුණ්ඨකභද්දියත්ථේරගාථා
7.1.2. ලකුණ්ඨක භද්දිය තෙරුන්ගේ ගාථා
466.පරේ අම්බාටකාරාමේ වනසණ්ඩම්හි භද්දියෝ
සමූලං තණ්හමබ්බුය්හ තත්ථ භද්දෝ ඣියායති
466. ඒ භික්ෂුවගේ නම භද්දිය. ‘අම්භාටක’ කියන ලස්සන වනගත අසපුවකයි ඉන්නෙ. තණ්හාව මුලින්ම උදුරල දාලයි එයා ධ්‍යාන වඩන්නේ.
467.රමන්තේකේ මුතිංගේහි වීණාහි පණවේහි ච
අහං ච රුක්ඛමූලස්මිං රතෝ බුද්ධස්ස සාසනේ
467. සමහරුන්ට සතුටු වෙන්න නම් මිහිඟු බෙර ඕනෑ. එක්කො වීණාවක් ඕනෑ. එක්කො ගැට බෙර ඕනෑ. ඒත් මම ඒ මොකවත් නැතිව මේ රුක් සෙවණෙ වාඩිවෙලා බුදු සමිඳුන්ගේ සාසනයේ හරිම සතුටින් ඉන්නෙ.
468.බුද්ධෝ චේ මේ වරං දජ්ජා සෝ ච ලබ්භේථ මේ වරෝ
ගණ්හේහං සබ්බලෝකස්ස නිච්චං කායගතං සතිං
468. බුදු සමිඳාණන් මට වදාළොත් වරයක් දෙනවා කියල මාත් ඒ වරය ගන්නවා. නම් මුළු ලෝකෙ සඳහාම මං ඒක ගන්නවා. ඒ තමයි හැම තිස්සෙම කළ යුතු කායානුපස්සනාව.
469.යේ මං රූපේන පාමිංසු යේ ච ඝෝසේන අන්වගූ
ඡන්දරාගවසූපේතා න මං ජානන්ති තේ ජනා
469. සමහර උදවිය මගේ රූපෙ දිහා බලල ඔච්චම් කරනවා. ඒ වුණාට සමහරු මගේ ක‍ටහ‍ෙඬ් මිහිරට වසඟ වෙලා යනවා. ඇත්තෙන්ම ආශාවට මුලා වෙච්ච ඒ දෙගොල්ල ම මං කවුද කියල දන්නෙ නෑ.
470.අජ්ඣත්තං ච න ජානාති බහිද්ධා ච න පස්සති
සමන්තාවරණෝ බාලෝ ස වේ ඝෝසේන වුය්හති
470. ඒ ගොල්ලන්ට මගේ අභ්‍යන්තර ජීවිතය පේන්නෙ නෑ. බාහිර ජීවිතය පේන්නෙත් නෑ. හැම පැත්තෙන්ම වැහිලා ඉන්නෙ. ඒ අය මගේ හඬට විතරක් වසඟ වෙනවා.
471.අජ්ඣත්තං ච න ජානාති බහිද්ධා ච පස්සති
බහිද්ධා ඵලදස්සාවී සෝ’පි ඝෝසේන වුය්හති
471. අභ්‍යන්තර ජීවිතය ගැන දන්නෙ නැති නම් බාහිර ඵලය විතරක් නම් දකින්නෙ. එයාට තියෙන්නෙ බාහිර ඵලය වශයෙන් පෙනෙන හඬට වසඟ වෙලා ඇදිලා යන එක විතරයි.
472.අජ්ඣත්තං ච පජානාති බහිද්ධා ච විපස්සති
අනාවරණදස්සාවී න සෝ ඝෝසේන වුය්හතී’ති
472. එහෙත් අභ්‍යන්තර ජීවිතය ගැන දන්නවා නම්, බාහිර ජීවිතය ගැනත් දන්නවා නම්, කිසිම දෙයකින් වැහිලා නැතිව ලෝකය දකින කෙනා හඬට වසඟ වෙලා ඇදිල යන්නෙ නෑ.
ඉත්ථං සුදං ආයස්මා ලකුණ්ටකභද්දියෝ ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් ලකුණ්ඨකභද්දිය නම් රහත් මුනිඳුන් වදාළ ගාථාවන්ය.
