අංගුත්තර නිකාය
දසක නිපාතෝ
10.1.1.7. සාරිපුත්ත සුත්තං
10.1.1.7. සැරියුත් තෙරුන් වදාළ දෙසුම
(සාවත්ථියං)
සැවැත් නුවර දී ය ..................
අථ ඛෝ ආයස්මා ආනන්දෝ යේනායස්මා සාරිපුත්තෝ තේනුපසංකමි. උපසංකමිත්වා ආයස්මතා සාරිපුත්තේන සද්ධිං සම්මෝදි. සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ ආයස්මන්තං සාරිපුත්තං ඒතදවෝච:
එකල්හී ආයුෂ්මත් ආනන්දයන් වහන්සේ ආයුෂ්මත් සාරිපුත්තයන් වහන්සේ යම් තැනක වැඩවෙසෙන සේක් ද, එතැනට පැමිණියහ. පැමිණ ආයුෂ්මත් සාරිපුත්තයන් වහන්සේ සමඟ පිළිසඳර කතා බහේ යෙදුණහ. එසේ පිළිසඳරෙහි යෙදී එකත්පස් ව හිඳගත් සේක. එකත්පස් ව හුන් ආයුෂ්මත් ආනන්දයන් වහන්සේ සාරිපුත්තයන් වහන්සේට මෙය පැවසූහ.
සියානු ඛෝ ආවුසෝ සාරිපුත්ත භික්ඛුනෝ තථාරූපෝ සමාධිපටිලාභෝ, යථා නේව පඨවියං පඨවිසඤ්ඤී අස්ස, න ආපස්මිං ආපෝසඤ්ඤී අස්ස, න තේජස්මිං තේජෝසඤ්ඤී අස්ස, න වායස්මිං වායෝසඤ්ඤී අස්ස, න ආකාසානඤ්චායතනේ ආකාසානඤ්චායතනනසඤ්ඤී අස්ස, න විඤ්ඤාණඤ්චායතනේ විඤ්ඤාණඤ්චායතනසඤ්ඤී අස්ස, න ආකිඤ්චඤ්ඤායතනේ ආකිඤ්චඤ්ඤායතනසඤ්ඤී අස්ස, න නේවසඤ්ඤානාසඤ්ඤායතනේ නේවසඤ්ඤානාසඤ්ඤායතනසඤ්ඤී අස්ස, න ඉධ ලෝකේ ඉධලෝකසඤ්ඤී අස්ස, න පරලෝකේ පරලෝකසඤ්ඤී අස්ස. සඤ්ඤී ච පන අස්සාති?
“ආයුෂ්මත් සාරිපුත්තයෙනි, භික්ෂුවකට මෙබඳු වූ සමාධියක් ලැබිය හැකි ද? එනම් යම් සේ පඨවි ධාතුවෙහි පඨවි යන හැඳිනීමක් ඇති නොවෙයි ද, ආපෝ ධාතුවෙහි ආපෝ යන හැඳිනීමක් ඇති නොවෙයි ද, තේජෝ ධාතුවෙහි තේජෝ යන හැඳිනීමක් ඇති නොවෙයි ද, වායෝ ධාතුවෙහි වායෝ යන හැඳිනීමක් ඇති නොවෙයි ද, ආකාසානඤ්චායතනයෙහි ආකාසානඤ්චායතනය යන හැඳිනීමක් ඇති නොවෙයි ද, විඤ්ඤාණඤ්චායතනයෙහි විඤ්ඤාණඤ්චායතනය යන හැඳිනීමක් ඇති නොවෙයි ද, ආකිඤ්චඤ්ඤායතනයෙහි ආකිඤ්චඤ්ඤායතනය යන හැඳිනීමක් ඇති නොවෙයි ද, නේවසඤ්ඤානාසඤ්ඤායතනයෙහි නේවසඤ්ඤානාසඤ්ඤායතනය යන හැඳිනීමක් ඇති නොවෙයි ද, මේ ලෝකයෙහි මේ ලෝකය යන හැඳිනීමක් ඇති නොවෙයි ද, පරලොවෙහි පරලොව යන හැඳිනීමක් ඇති නොවෙයි ද, එසේ නමුත් හැඳිනීමකින් ද යුක්ත ව සිටින්නේ නම්, එබඳු වූ සමාධි ප්‍රතිලාභයක් භික්ෂුවකට ලැබිය හැකි ද?”
සියා ආවුසෝ ආනන්ද භික්ඛුනෝ තථාරූපෝ සමාධි පටිලාභෝ යථා නේව පඨවියං පඨවිසඤ්ඤී අස්ස ....(පෙ).... න පරලෝකේ පරලෝකසඤ්ඤී අස්ස, සඤ්ඤී ච පන අස්සාති?
“එසේ ය ආනන්දයෙනි, යම් සේ පඨවි ධාතුවෙහි පඨවි යන හැඳිනීමක් ඇති නොවෙයි ද, ....(පෙ).... පරලොවෙහි පරලොව යන හැඳිනීමෙක් ඇති නොවෙයි ද, එසේ නමුත් හැඳිනීමෙකින් ද යුක්ත ව සිටින්නේ නම්, එබඳු වූ සමාධි ප්‍රතිලාභයක් භික්ෂුවකට ලැබිය හැකි ය.”
යථා කථං පනාවුසෝ සාරිපුත්ත සියා භික්ඛුනෝ තථාරූපෝ සමාධි පටිලාභෝ, යථා නේව පඨවියං පඨවිසඤ්ඤී අස්ස ....(පෙ).... න පරලෝකේ පරලෝකසඤ්ඤී අස්ස. සඤ්ඤී ච පන අස්සාති?
“ආයුෂ්මත් සාරිපුත්තයෙනි, කෙසේ නම් භික්ෂුවකට එබඳු සමාධියක් ලැබිය හැකි ද? එනම් යම් සේ පඨවි ධාතුවෙහි පඨවි යන හැඳිනීමක් ඇති නොවෙයි ද, ....(පෙ).... පරලොවෙහි පරලොව යන හැඳිනීමෙක් ඇති නොවෙයි ද, එසේ නමුත් හැඳිනීමකින් ද යුක්ත ව සිටින්නේ නම්, කෙසේ නම් එබඳු වූ සමාධි ප්‍රතිලාභයක් භික්ෂුවකට ලැබිය හැකි ද?”
ඒකමිදාහං ආවුසෝ ආනන්ද සමයං ඉධේව සාවත්ථියං විහරාමි අන්ධවනස්මිං තත්ථාහං තථාරූපං සමාධිං සමාපජ්ජිං යථා නේව පඨවියං පඨවිසඤ්ඤී අහෝසිං, න ආපස්මිං ආපෝසඤ්ඤී අහෝසිං, න තේජස්මිං තේජෝසඤ්ඤී අහෝසිං, න වායස්මිං වායෝසඤ්ඤී අහෝසිං. න ආකාසානඤ්චායතනේ ආකාසානඤ්චායතනසඤ්ඤී අහෝසිං, න විඤ්ඤාණඤ්චායතනේ විඤ්ඤාණඤ්චායතනසඤ්ඤී අහෝසිං, න ආකිඤ්චඤ්ඤායතනේ ආකිඤ්චඤ්ඤායතනසඤ්ඤී අහෝසිං, න නේවසඤ්ඤානාසඤ්ඤායතනේ නේවසඤ්ඤානාසසඤ්ඤායතනසඤ්ඤී අහෝසිං, න ඉධලෝකේ ඉධලෝකසඤ්ඤී අහෝසිං, න පරලෝකේ පරලෝකසඤ්ඤී අහෝසින්ති.
“ආයුෂ්මත් ආනන්දයෙනි, එක් කලෙක මම් මේ සැවැත් නුවර ම අන්ධ වනයෙහි වාසය කළෙමි. එහිදී මම් යම්බඳු වූ සමාධියකට සමවැදුණෙමි. ‘යම් සේ පඨවි ධාතුවෙහි පඨවි යන හැඳිනීමක් ඇති නොවෙයි ද, ආපෝ ධාතුවෙහි ආපෝ යන හැඳිනීමක් ඇති නොවෙයි ද, තේජෝ ධාතුවෙහි තේජෝ යන හැඳිනීමක් ඇති නොවෙයි ද, වායෝ ධාතුවෙහි වායෝ යන හැඳිනීමක් ඇති නොවෙයි ද, ආකාසානඤ්චායතනයෙහි ආකාසානඤ්චායතනය යන හැඳිනීමක් ඇති නොවෙයි ද, විඤ්ඤාණඤ්චායතනයෙහි විඤ්ඤාණඤ්චායතනය යන හැඳිනීමක් ඇති නොවෙයි ද, ආකිඤ්චඤ්ඤායතනයෙහි ආකිඤ්චඤ්ඤායතනය යන හැඳිනීමක් ඇති නොවෙයි ද, නේවසඤ්ඤානාසඤ්ඤායතනයෙහි නේවසඤ්ඤානාසඤ්ඤායතනය යන හැඳිනීමක් ඇති නොවෙයි ද, මේ ලෝකයෙහි මේ ලෝකය යන හැඳිනීමක් ඇති නොවෙයි ද, පරලොවෙහි පරලොව යන හැඳිනීමක් ඇති නොවෙයි ද මෙබඳු වූ සමාධියකට සමවැදී සිටියෙමි.”
කිං සඤ්ඤී පනායස්මා සාරිපුත්තෝ තස්මිං සමයේ අහෝසීති?
“ආයුෂ්මත් සාරිපුත්තයන් වහන්සේ ඒ වෙලාවෙහි සිටියේ කුමක් පිළිබඳ හැඳිනීමකින් ද?”
භවනිරෝධෝ නිබ්බානං, භවනිරෝධෝ නිබ්බානන්ති ඛෝ මේ ආවුසෝ අඤ්ඤාව සඤ්ඤා උප්පජ්ජති, අඤ්ඤාව සඤ්ඤා නිරුජ්ඣති, සෙය්‍යථාපි ආවුසෝ සකලිකග්ගිස්ස ඣායමානස්ස අඤ්ඤාව අච්චි උප්පජ්ජති, අඤ්ඤාව අච්චි නිරුජ්ඣති, ඒවමේව ඛෝ මේ ආවුසෝ භවනිරෝධෝ නිබ්බානං භවනිරෝධෝ නිබ්බානන්ති අඤ්ඤාව සඤ්ඤා උප්පජ්ජති, අඤ්ඤාව සඤ්ඤා නිරුජ්ඣති. භවනිරෝධෝ නිබ්බානන්ති සඤ්ඤී ච පනාහං ආවුසෝ තස්මිං සමයේ අහෝසින්ති.
“‘භවය නිරුද්ධ වීම නිවනයි, භවය නිරුද්ධ වීම නිවනයි’ යනුවෙන් ආයුෂ්මතුනි, එවේලෙහි මා තුළ අන්‍ය වූ ම හැඳිනීමක් උපදියි. අන්‍ය වූ ම හැඳිනීමක් නිරුද්ධ වෙයි. ආයුෂ්මතුනි, එය මෙවැනි දෙයකි. දර කැබලි ගින්නක් ඇවිලෙන කල්හී අන්‍ය වූ ම ගිනි සිළක් උපදින්නේ ය. අන්‍ය වූ ම ගිනි සිළක් නිරුද්ධ වන්නේ ය. එසෙයින් ම ආයුෂ්මතුනි, භවය නිරුද්ධ වීම නිවනයි, භවය නිරුද්ධ වීම නිවනයි’ යනුවෙන් මා තුළ අන්‍ය වූ ම හැඳිනීමක් උපදියි. අන්‍ය වූ ම හැඳිනීමක් නිරුද්ධ වෙයි. ආයුෂ්මත, ඒ වෙලාවෙහි ‘භව නිරෝධය නිවන යි’ යන හැඳිනීමෙන් මම සිටියෙමි.”
සාදු! සාදු!! සාදු!!!
සාරිපුත්ත සූත්‍රය නිමා විය.
