අංගුත්තර නිකාය
පඤ්චක නිපාතෝ
5.4.3.9. ගිහී සුත්තං
5.4.3.9. ගිහියා ගැන වදාළ දෙසුම
(සාවත්ථිනිදානං)
සැවැත් නුවර දී ය ………..
අථ ඛෝ අනාථපිණ්ඩිකෝ ගහපති පඤ්චමත්තේහි උපාසකසතේහි පරිවුතෝ යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. අථ ඛෝ භගවා ආයස්මන්තං සාරිපුත්තං ආමන්තේසි:
එකල්හී අනාථපිණ්ඩික ගෘහපති තෙමේ පන්සියයක් උපාසකවරුන් පිරිවරා භාග්‍යවතුන් වහන්සේ යම් තැනක වැඩසිටි සේක් ද, එතැනට පැමිණියේ ය. පැමිණ භාග්‍යවතුන් වහන්සේට සකසා වන්දනා කොට එකත්පස් ව හිඳ ගත්තේ ය. එකල්හී භාග්‍යවතුන් වහන්සේ ආයුෂ්මත් සාරිපුත්තයන් වහන්සේට මෙය වදාළ සේක.
යං කිඤ්චි සාරිපුත්ත, ජානෙය්‍යාථ ගිහිං ඕදාතවසනං පඤ්චසු සික්ඛාපදේසු සංවුතකම්මන්තං, චතුන්නඤ්ච ආභිචේතසිකානං දිට්ඨධම්ම සුඛවිහාරානං නිකාමලාභිං අකිච්ඡලාභිං අකසිරලාභිං, සෝ ආකංඛමානෝ අත්තනාව අත්තානං ව්‍යාකරෙය්‍ය: “ඛීණනිරයොම්හි ඛීණතිරච්ඡානයෝනියෝ3 ඛීණපෙත්තිවිසයෝ ඛීණාපායදුග්ගතිවිනිපාතෝ සෝතාපන්නෝහමස්මි අවිනිපාතධම්මෝ නියතෝ සම්බෝධිපරායනෝ”ති.
“සාරිපුත්තයෙනි, සුදු වත් හඳිනා යම්කිසි ගිහියෙකු පන්සිල්හි පිහිටා සංවර වූ ක්‍රියා ඇති ව ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති සතරක් වූ ධර්මයන් කැමති සේ ලබන්නේ, නිදුකින් ලබන්නේ, බොහෝ සේ ලබන්නේ වෙයි ද, එබඳු ගිහියෙකු ගැන දන්නෙහි ද? හේ කැමති නම් තමා ගැන තමා ම පවසන්නේ ය. ‘නිරයෙන් මිදුණු කෙනෙක්මි. තිරිසන් අපායෙන් මිදුණු කෙනෙක්මි. ප්‍රේත විෂයෙන් මිදුණු කෙනෙක්මි. අපාය දුර්ගති විනිපාතියෙන් මිදුණු කෙනෙක්මි. අපායට නොවැටෙන ස්වභාව ඇත්තේ වෙමි. නියත වශයෙන් නිවන පිහිට කොට ඇති සෝවාන් වූ කෙනෙක්මි’ යි.
කතමේසු පඤ්චසු සික්ඛාපදේසු සංවුතකම්මන්තෝ හෝති?
කවර පන්සිල්හි ද සංවර වූ ක්‍රියා ඇති ව වසන්නේ?
ඉධ සාරිපුත්ත, අරියසාවකෝ පාණාතිපාතා පටිවිරතෝ හෝති. අදින්නාදානා පටිවිරතෝ හෝති. කාමේසු මිච්ඡාචාරා පටිවිරතෝ හෝති. මුසාවාදා පටිවිරතෝ හෝති. සුරාමේරයමජ්ජපමාදට්ඨානා පටිවිරතෝ හෝති.
ඉමේසු පඤ්චසු සික්ඛාපදේසු සංවුතකම්මන්තෝ හෝති.
සාරිපුත්තයෙනි, මෙහිලා ආර්ය ශ්‍රාවකයා සතුන් මැරීමෙන් වැළකුණේ වෙයි. සොරකමින් වැළකුණේ වෙයි. වැරදි කාම සේවනයෙන් වැළකුණේ වෙයි. බොරු කීමෙන් වැළකුණේ වෙයි. මත්වීමට ත් ප්‍රමාදයට ත් හේතුවන මත්පැන් මත්ද්‍රව්‍ය භාවිතයෙන් වැළකුණේ වෙයි. මේ පන්සිල් හි සංවර වූ ක්‍රියා ඇත්තේ වෙයි.
කතමේසං චතුන්නං ආභිචේතසිකානං දිට්ඨධම්මසුඛවිහාරානං නිකාමලාභී හෝති අකිච්ඡලාභී අකසිරලාභී?
ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති සතරක් වූ කවර ධර්මයන් කැමති සේ ලබන්නේ, නිදුකින් ලබන්නේ, බොහෝ සේ ලබන්නේ ද?
ඉධ සාරිපුත්ත, අරියසාවකෝ බුද්ධේ අවෙච්චප්පසාදේන සමන්නාගතෝ හෝති: “ඉතිපි සෝ භගවා අරහං සම්මාසම්බුද්ධෝ විජ්ජාචරණසම්පන්නෝ සුගතෝ ලෝකවිදූ අනුත්තරෝ පුරිසදම්මසාරථි සත්ථා දේවමනුමස්සානං බුද්ධෝ භගවාති”ති. අයමස්ස පඨමෝ ආභිචේතසිකෝ දිට්ඨධම්මසුඛවිහාරෝ අධිගතෝ හෝති අවිසුද්ධස්ස චිත්තස්ස විසුද්ධියා අපරියෝදාතස්ස චිත්තස්ස පරියෝදපනාය.
සාරිපුත්තයෙනි, මෙහිලා ආර්ය ශ්‍රාවකයා බුදුරජුන් කෙරෙහි නොසෙල්වෙන ප්‍රසාදයෙන් යුක්ත වෙයි. එනම් ‘මේ මේ කරුණින් ඒ භාග්‍යවතුන් වහන්සේ අරහං වන සේක, සම්මා සම්බුද්ධ වන සේක, විජ්ජාචරණ සම්පන්න වන සේක. සුගත වන සේක. ලෝකවිදූ වන සේක, අනුත්තරෝ පුරිසදම්ම සාරථී වන සේක, සත්ථා දේවමනුස්සානං වන සේක, බුද්ධ වන සේක, භගවා වන සේක’යි. නොපිරිසිදු සිතෙහි පිරිසිදු බව පිණිස, නොබබලන සිතෙහි බැබලීම පිණිස වූ ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති ව අත්දකින පළමු කරුණ මෙය යි.
පුන ච පරං සාරිපුත්ත, අරියසාවකෝ ධම්මේ අවෙච්චප්පසාදේන සමන්නාගතෝ හෝති: “ස්වාක්ඛාතෝ භගවතා ධම්මෝ සන්දිට්ඨිකෝ අකාලිකෝ ඒහිපස්සිකෝ ඕපනයිකෝ පච්චත්තං වේදිතබ්බෝ විඤ්ඤූහී”ති. අයමස්ස දුතියෝ ආභිචේතසිකෝ දිට්ඨධම්මසුඛවිහාරෝ අධිගතෝ හෝති අවිසුද්ධස්ස චිත්තස්ස විසුද්ධියා අපරියෝදාතස්ස චිත්තස්ස පරියෝදපනාය.
තව ද සාරිපුත්තයෙනි, ආර්ය ශ්‍රාවකයා ධර්මය පිළිබඳ ව නොසෙල්වෙන ප්‍රසාදයෙන් යුක්ත වෙයි. එනම් ‘භාග්‍යවතුන් වහන්සේ විසින් වදාරණ ලද ධර්මය ස්වාක්ඛාත වන සේක. සන්දිට්ඨික වන සේක. අකාලික වන සේක. ඒහිපස්සික වන සේක. ඕපනයික වන සේක. පච්චත්තං වේදිතබ්බෝ විඤ්ඤූහී වන සේක’ යි. නොපිරිසිදු සිතෙහි පිරිසිදු බව පිණිස, නොබබලන සිතෙහි බැබලීම පිණිස වූ ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති ව අත්දකින දෙවන කරුණ මෙය යි.
පුන ච පරං සාරිපුත්ත, අරියසාවකෝ සංඝේ අවෙච්චප්පසාදේන සමන්නාගතෝ හෝති: “සුපටිපන්නෝ භගවතෝ සාවකසංඝෝ, උජුපටිපන්නෝ භගවතෝ සාවකසංඝෝ, ඤායපටිපන්නෝ භගවතෝ සාවකසංඝෝ, සාමීචිපටිපන්නෝ භගවතෝ සාවකසංඝෝ, යදිදං චත්තාරි පුරිසයුගානි අට්ඨ පුරිසපුග්ගලා, ඒස භගවතෝ සාවකසංඝෝ ආහුනෙය්‍යෝ පාහුනෙය්‍යෝ දක්ඛිණෙය්‍යෝ අඤ්ජලිකරණීයෝ අනුත්තරං පුඤ්ඤක්ඛෙත්තං ලෝකස්සා”ති. අයමස්ස තතියෝ ආභිචේතසිකෝ දිට්ඨධම්මසුඛවිහාරෝ අධිගතෝ හෝති අවිසුද්ධස්ස චිත්තස්ස විසුද්ධියා අපරියෝදාතස්ස චිත්තස්ස පරියෝදපනාය.
තව ද සාරිපුත්තයෙනි, ආර්ය ශ්‍රාවකයා ශ්‍රාවක සංඝයා පිළිබඳ ව ද නොසෙල්වෙන ප්‍රසාදයෙන් යුක්ත වෙයි. එනම් ‘භාග්‍යවතුන් වහන්සේගේ ශ්‍රාවක සංඝරත්නය සුපටිපන්න වන සේක. භාග්‍යවතුන් වහන්සේගේ ශ්‍රාවක සංඝරත්නය උජුපටිපන්න වන සේක. භාග්‍යවතුන් වහන්සේගේ ශ්‍රාවක සංඝරත්නය ඤායපටිපන්න වන සේක. භාග්‍යවතුන් වහන්සේගේ ශ්‍රාවක සංඝරත්නය සාමීචිපටිපන්න වන සේක. පුරුෂ යුගල සතරකින් යුතු වන සේක. පුරුෂ පුද්ගල අට දෙනෙකුගෙන් යුතු වන සේක. ආහුණෙය්ය වන සේක. පාහුණෙය්ය වන සේක. දක්ඛිණෙය්ය වන සේක. අංජලිකරණීය වන සේක. ලොවෙහි අනුත්තර පින්කෙත වන සේක’යි. නොපිරිසිදු සිතෙහි පිරිසිදු බව පිණිස, නොබබලන සිතෙහි බැබලීම පිණිස වූ ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති ව අත්දකින තෙවන කරුණ මෙය යි.
පුන ච පරං සාරිපුත්ත, අරියසාවකෝ අරියකන්තේහි සීලේහි සමන්නාගතෝ හෝති අඛණ්ඩේහි අච්ඡිද්දේහි අසබලේහි අකම්මාසේහි භුජිස්සේහි විඤ්ඤුප්පසත්ථේහි අපරාමට්ඨේහි සමාධිසංවත්තනිකේහි. අයමස්ස චතුත්ථෝ ආභිචේතසිකෝ දිට්ඨධම්මසුඛවිහාරෝ අධිගතෝ හෝති අවිසුද්ධස්ස චිත්තස්ස විසුද්ධියා අපරියෝදාතස්ස චිත්තස්ස පරියෝදපනාය.
තව ද සාරිපුත්තයෙනි, ආර්ය ශ්‍රාවකයා ආර්යකාන්ත සීලයෙන් ද යුක්ත වෙයි. එනම්, නොබිඳුණු, සිදුරු රහිත වූ, පැල්ලම් නැති, කැලැල් නැති, ණය නැති, නුවණැත්තන් විසින් පසසනු ලබන, මිසදිටු මත ස්පර්ශ නොකළ, සමාධිය පිණිස හිත වූ සීලයකින් යුක්ත වෙයි. නොපිරිසිදු සිතෙහි පිරිසිදු බව පිණිස, නොබබලන සිතෙහි බැබලීම පිණිස වූ ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති ව අත්දකින සිව්වන කරුණ මෙය යි.
ඉමේසං චතුන්නං ආභිචේතසිකානං දිට්ඨධම්මසුඛවිහාරානං නිකාමලාභී අකිච්ඡලාභී අකසිරලාභී.
ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති සතරක් වූ මේ ධර්මයන් කැමති සේ ලබන්නේ, නිදුකින් ලබන්නේ, බොහෝසේ ලබන්නේ ය.
යං කිඤ්චි සාරිපුත්ත, ජානෙය්‍යාථ ගිහිං ඕදාතවසනං ඉමේසු පඤ්චසු සික්ඛාපදේසු සංවුතකම්මන්තං, ඉමේසඤ්ච චතුන්නං ආභිචේතසිකානං දිට්ඨධම්මසුඛවිහාරානං නිකමලාභිං අකිච්ඡලාභිං අකසිරලාභිං, සෝ ආකංඛමානෝ අත්තනාව අත්තානං ව්‍යාකරෙය්‍ය: ඛීණනිරයොම්හි ඛීණතිරච්ඡානයෝනියෝ ඛීණපෙත්තිවිසයෝ ඛීණාපායදුග්ගතිවිනිපාතෝ සෝතාපන්නෝහමස්මි අවිනිපාතධම්මෝ නියතෝ සම්බෝධිපරායනෝති.
සාරිපුත්තයෙනි, සුදු වත් හඳිනා යම්කිසි ගිහියෙකු පන්සිල්හි පිහිටා සංවර වූ ක්‍රියා ඇතිව ගැඹුරු චිත්ත දියුණුවෙන් යුතු මෙලොව ලබන සැප විහරණය ඇති සතරක් වූ ධර්මයන් කැමති සේ ලබන්නේ, නිදුකින් ලබන්නේ, බොහෝ සේ ලබන්නේ වෙයි ද, එබඳු ගිහියෙකු ගැන දන්නෙහි ද? හේ කැමති නම් තමා ගැන තමා ම පවසන්නේ ය. ‘නිරයෙන් මිදුණු කෙනෙක්මි. තිරිසන් අපායෙන් මිදුණු කෙනෙක්මි. ප්‍රේත විෂයෙන් මිදුණු කෙනෙක්මි. අපාය දුර්ගති විනිපාතියෙන් මිදුණු කෙනෙක්මි. අපායට නොවැටෙන ස්වභාව ඇත්තෙමි. නියත වශයෙන් නිවන පිහිට කොට ඇති සෝවාන් වූ කෙනෙක්මි’ යි.
(ගාථා)
නිරයේසු භයං දිස්වා පාපානි පරිවජ්ජයේ
අරියධම්මං සමාදාය පණ්ඩිතෝ පරිවජ්ජයේ
1. නිරයෙහි බිය දැක නුවණැත්තා පව් අත්හරින්නේ ය. ආර්ය ධර්මය වූ පංච ශීලය සමාදන් ව පව් අත්හරින්නේ ය.
න හිංසේ පාණභූතානි විජ්ජමානේ පරක්කමේ
මුසා ච න භණේ ජානං අදින්නං න පරාමසේ
2. තමා තුළ ඇති වීරිය දැන දැන ප්‍රාණීන්ට හිංසා නොකරන්නේ ය. දැන දැන බොරු නොකියන්නේ ය. අනුන් අයත් දෙය සොරකම් නොකරන්නේ ය.
සේහි දාරේහි සන්තුට්ඨෝ පරදාරං ච නාරමේ
මේරයං වාරුණිං ජන්තු න පිවේ චිත්තමෝහනිං
3. සිය බිරිඳ සමඟ සතුටු වන්නේ පර අඹුවන් කෙරෙහි නොඇලෙන්නේ ය. මනුෂ්‍යයා සිහිසන් නැති කරවන මත්පැන් මත්ද්‍රව්‍ය භාවිත නොකරන්නේ ය.
අනුස්සරෙය්‍ය සම්බුද්ධං ධම්මං චානුවිතක්කයේ
අව්‍යාපජ්ඣං හිතං චිත්තං දේවලෝකාය භාවයේ
4. සම්බුදුරජුන් සිහිකරන්නේ ය. නැවත නැවත ධර්මය මෙනෙහි කරන්නේ ය. දෙව්ලොව උපත පිණිස හිත වූ මෙත් සිත වඩන්නේ ය.
උපට්ඨිතේ දෙය්‍යධම්මේ පුඤ්ඤත්ථස්ස ජිගිංසතෝ
සන්තේසු පඨමං දින්නා විපුලා හෝති දක්ඛිණා
5. පිනෙන් ප්‍රයෝජන ඇති පින් සොයන්නා වූ තැනැත්තා හට දීමට යමක් ඇති කල්හී පළමු කොට නිකෙලෙස් උතුමන් හට දෙන්නේ නම් ඒ දක්ෂිණාව මහත්ඵල ලැබ දෙයි.
සන්තෝ භවේ පවක්ඛාමි, සාරිපුත්ත, සුණාහි මේ
ඉති කණ්හාසු සේතාසු රෝහිණීසු හරීසු වා
6. සාරිපුත්තයෙනි, ඒකාන්තයෙන් සත්පුරුෂයන් ගැන පවසමි. මාගේ වචනය අසව. මෙසේ කළු පැහැ වේවා, සුදු වේවා, රතු වේවා, රන් පැහැ වේවා,
කම්මාසාසු සරූපාසු ගෝසු පාරේවතාසු වා
යාසු කාසු ච ඒතාසු දන්තෝ ජායති පුංගවෝ
7. ලප සහිත වේවා, සමාන රූ ඇති වේවා, පරෙවි පැහැ ඇති වේවා, මෙසේ යම් ඒ ගවයන් කෙරෙහි ශ්‍රේෂ්ඨ ගවයෙක් ඇද්ද,
ධෝරය්හෝ බලසම්පන්නෝ කල්‍යාණජවනික්කමෝ
තමේව භාරේ යුඤ්ජන්ති නාස්සවණ්ණං පරික්ඛරේ
8. බර ඉසිලීමෙහි සමත් වූ බලවත් වූ යහපත් ජවයෙන් හා වීරියෙන් යුක්ත වූයේ නම් ඔහුව ම බර ඉසිලීමට යොදති. එහිලා ඔහුගේ වර්ණය සලකා බලනු නොලැබේ.
ඒවමේව මනුස්සේසු යස්මිං කස්මිඤ්චි ජාතියේ
ඛත්තියේ බ්‍රාහ්මණේ වෙස්සේ සුද්දේ චණ්ඩාලපුක්කුසේ
9. මේ අයුරින් ම මිනිසුන් අතර යම්කිසි වර්ණයක කෙනෙක් උපන්නේ ද ක්ෂත්‍රීය කුලයෙහි වේවා, බ්‍රාහ්මණ කුලයෙහි වේවා, වෛශ්‍ය කුලයෙහි වේවා, ශුද්‍ර කුලයෙහි වේවා, සැඩොල් පුක්කුස කුලයෙහි වේවා,
යාසු කාසු ච ඒතාසු දන්තෝ ජායති සුබ්බතෝ
ධම්මට්ඨෝ සීලසම්පන්නෝ සච්චවාදී හිරීමනෝ
10. යම් ම වූ මේ වර්ණයන් අතුරින් යම්කිසි කුලයක උපන්නේ, දමනයට පත් වූයේ, මනා ඇවතුම් පැවතුම් ඇත්තේ, ධර්මයේ පිහිටියේ, සිල්වත් වූයේ, සත්‍යවාදී වූයේ, ලැජ්ජා ඇත්තේ,
පහීනජාතිමරණෝ බ්‍රහ්මචරියස්ස කේවලී
පන්නභාරෝ විසංයුත්තෝ කතකිච්චෝ අනාසවෝ
11. ඉපදෙන මැරෙන සසර නැතිවූයේ, පිරිපුන් බඹසර ඇත්තේ, කෙලෙස් බර බැහැර කළේ, කෙලෙසුන් හා එක් නොවූයේ, කළ යුත්ත කරන ලද්දේ, ආශ්‍රව රහිත වූයේ,
පාරගූ සබ්බධම්මානං අනුපාදාය නිබ්බුතෝ
තස්මිං ච විරජේ ඛෙත්තේ විපුලා හෝති දක්ඛිණා
12. සසරින් එතෙරට ගියේ, කිසි දෙයක් කෙරෙහි උපාදාන වශයෙන් නොගෙන නිවී ගියේ, ඒ කෙලෙස් රහිත වූ පින් කෙතෙහි පුදන ලද දක්ෂිණාව මහත්ඵල වෙයි.
බාලාව අවිජානන්තා දුම්මේධා අස්සුතාවිනෝ
බහිද්ධා දෙන්ති දානානි න හි සන්තේ උපාසරේ
13. මෙය නොදන්නා ප්‍රඥා රහිත අශ්‍රැතවත් බාලයෝ ම බුදුසසුනෙන් බැහැර ව බොහෝ පින් තකා දන් දෙති. පින් කෙත වූ සත්පුරුෂයන් ඇසුරු නොකරති.
යේ ච සන්තේ උපාසෙන්ති සප්පඤ්ඤේ ධීරසම්මතේ
සද්ධා ච නේසං සුගතේ මූලජාතා පතිට්ඨිතා
14. යමෙක් ප්‍රඥාවන්ත ව නුවණින් එඩිතර යැයි සම්මත ව සිට සත්පුරුෂයන් ඇසුරු කරත් ද, ඔවුන්ගේ ශ්‍රද්ධාව ද සුගතයන් වහන්සේ කෙරෙහි හටගෙන මුල් බැස පිහිටා ඇත්තේ ය.
දේවලෝකං ච තේ යන්ති කුලේ වා ඉධ ජායරේ
අනුපුබ්බේන නිබ්බානං අධිගච්ඡන්ති පණ්ඩිතාති
15. ඔවුහු දෙව්ලොවට ද යති. මෙහි උතුම් කුලයක හෝ උපදිති. ඒ නුවණැත්තෝ අනුක්‍රමයෙන් නිවන කරා යන්නාහු ය.
සාදු! සාදු!! සාදු!!!
ගිහී සූත්‍රය නිමා විය.
