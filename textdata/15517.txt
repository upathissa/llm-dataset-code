ඛුද්දක නිකාය
ථේර ගාථා
5.1.8. වක්කලිත්ථේරගාථා
5.1.8. වක්කලී තෙරුන්ගේ ගාථා
350.වාතරෝගාභිනීතෝ ත්වං විහරං කානනේ වනේ
පවිද්ධගෝචරේ ලූඛේ කතං භික්ඛු කරිස්සසි
350. (භාග්‍යවතුන් වහන්සේ:) පින්වත් භික්ෂුව, ඔබ ඉන්නෙ මහා වනයේ. වාත රෝගයකිනුත් පීඩා විඳිනවා. සිව්පසයත් පිළිවෙළකට නෑ. මේ කටුක ජීවිතේ ඔබ ගෙවන්නෙ කොහොමද?

351.පීතිසුඛේන විපුලේන ඵරමානෝ සමුස්සයං
ලුඛම්පි අභිසම්භොන්තෝ විහරිස්සාමි කානනේ
351. (වක්කලී තෙරුන්:) මගේ මුළු සිරුර පුරාම මහත් ප්‍රීති සැපයක් පැතිරිලා තියෙන්නෙ. ඒ නිසා කටුක ජීවිතේ මැඩගෙන මං මහාවනයේ ඉන්නවා.

352.භාවෙන්තෝ සතිපට්ඨානේ ඉන්ද්‍රියානි බලානි ච
බොජ්ඣංගානි ච භාවෙන්තෝ විහරිස්සාමි කානනේ
352. මං මහ වනයේ ඉන්නේ සතර සතිපට්ඨාන වඩමිනුයි. ඒ වගේම පඤ්ච ඉන්ද්‍රිය ධර්මයන්, පඤ්ච බලධර්මයන්, සප්ත බොජ්ඣංග ධර්මයන් වඩමිනුයි.

353.ආරද්ධවිරියෝ පහිතත්තෝ නිච්චං දළ්හපරක්කමෝ
සමග්ගේ සහිතේ දිස්වා විහරිස්සාමි කානනේ
353. පටන් ගත් වීරිය දිගටම පවත්වන, දිවි දෙවැනි කොට ධර්මයේ හැසිරෙන, දැඩි පරාක්‍රමයෙකින් යුක්ත වූ සබ්‍රහ්මචාරීන් වහන්සේලා සමඟියෙන් වැඩසිටින ආකාරය දකිනිමිනුයි මහ වනයේ මං ඉන්නේ.

354.අනුස්සරන්තෝ සම්බුද්ධං අග්ගං දන්තං සමාහිතං
අතන්දිතෝ රත්තින්දිවං විහරිස්සාමි කානනේ’ති
354. තුන් ලොවටම අග්‍ර වූ, දමනය වූ සමාහිත සිත් ඇති බුදු සමිඳාණන්ව දිවා රාත්‍රී දෙකේම සිහි කරමිනුයි මහා වනයේ මං ඉන්නෙ.

ඉත්ථං සුදං ආයස්මා වක්කලිත්ථේරෝ ගාථායෝ අභාසිත්ථා’ති.
මෙය වනාහී ආයුෂ්මත් වක්කලී නම් රහත් මුනිඳුන් වදාළ ගාථාවන්ය.
