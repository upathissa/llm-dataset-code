අංගුත්තර නිකාය
අට්ඨක නිපාතෝ
8.1.4.3. දානවත්ථු සුත්තං
8.1.4.3. දානයට මුල්වෙන කරුණු ගැන වදාළ දෙසුම
(සාවත්ථිනිදානං)
සැවැත් නුවර දී ය …..
අට්ඨිමානි භික්ඛවේ, දානවත්ථූනි, කතමානි අට්ඨ:
මහණෙනි, මේ දානයට මුල්වෙන කරුණු අටකි. ඒ කවර අටක් ද යත්;
ඡන්දා දානං දේති, දෝසා දානං දේති, මෝහා දානං දේති, ගරහා දානං දේති, දින්නපුබ්බං කතපුබ්බං පිතුපිතාමහේගි නාරහාමි පෝරාණං කුලවංසං හාපේතුන්ති දානං දේති, ඉමාහං දානං දත්වා කායස්ස භේදා පරම්මරණා සුගතිං සග්ගං ලෝකං උප්පජ්ජිස්සාමීති දානං දේති, ඉමං මේ දානං දදතෝ චිත්තං පසීදති අත්තමනතං සෝමනස්සං උපජායතීති දානං දේති, චිත්තාලංකාරචිත්තපරික්ඛාරත්ථං දානං දේති. ඉමානි ඛෝ භික්ඛවේ අට්ඨ දානවත්ථුනීති.
කැමැත්ත නිසා දන් දෙයි. ද්වේෂය නිසා ත් දන් දෙයි. මෝහය නිසා ත් දන් දෙයි. ගැරහීමට බියෙනුත් දන් දෙයි. ‘මාගේ පියා, මුතුන් මිත්තන් විසින් එකල දන් දෙන ලදී. එකල පින් කරන ලදී. ඒ පැරණි කුල සිරිත් පිරිහෙලන්නට නුසුදුසු වෙමි’ යි දන් දෙයි. ‘මම මේ දානය දී කය බිඳී මරණින් මතු සුගති සංඛ්‍යාත ස්වර්ග ලෝකයෙහි උපදින්නෙමි’ යි දන් දෙයි. ‘මම මේ දානය දෙන විට සිත පැහැදෙයි. සිතට සතුට ඇති වෙයි. සොම්නස උපදියි’ කියා දන් දෙයි. සමථ විදර්ශනා භාවනාවට උපකාරය පිණිස, සිතෙහි අලංකාරය උදෙසා දන් දෙයි.
මහණෙනි, මේ වනාහී දානයට මුල්වන කරුණු අට යි.
සාදු! සාදු!! සාදු!!!
දානවත්ථු සූත්‍රය නිමා විය.
