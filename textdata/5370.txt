සංයුත්ත නිකාය
සළායතන වග්ගෝ
4.1.13. භව සුත්තං
4.1.13. විපාක විඳීමට කර්ම සකස් වීම ගැන වදාළ දෙසුම
භවෝ භවෝති ආවුසෝ සාරිපුත්ත වුච්චති. කතමෝ නු ඛෝ ආවුසෝ භවෝති, තයෝමේ ආවුසෝ භවා. කාමභවෝ රූපභවෝ අරූපභවෝ. ඉමේ ඛෝ ආවුසෝ තයෝ භවාති. අත්ථි පනාවුසෝ මග්ගෝ අත්ථි පටිපදා ඒතේසං භවානං පරිඤ්ඤායාති. අත්ථි ඛෝ ආවුසෝ මග්ගෝ අත්ථි පටිපදා ඒතේසං භවානං පරිඤ්ඤායාති. කතමෝ පනාවුසෝ මග්ගෝ කතමා පටිපදා ඒතේසං භවානං පරිඤ්ඤායාති. අයමේව ඛෝ ආවුසෝ අරියෝ අට්ඨංගිකෝ මග්ගෝ ඒතේසං භවානං පරිඤ්ඤාය. සෙය්‍යථිදං: සම්මාදිට්ඨි ....(පෙ).... සම්මාසමාධි. අයං ඛෝ ආවුසෝ මග්ගෝ අයං පටිපදා ඒතේසං භවානං පරිඤ්ඤායාති. භද්දකෝ පනාවුසෝ මග්ගෝ, භද්දිකා පටිපදා ඒතේසං භවානං පරිඤ්ඤාය. අලඤ්ච පනාවුසෝ සාරිපුත්ත අප්පමාදායාති.
“ප්‍රිය ආයුෂ්මත් සාරිපුත්තයෙනි, විපාක විඳීම පිණිස කර්ම සකස් වීම (භවය), විපාක විඳීම පිණිස කර්ම සකස් වීම (භවය) කියලා කියනවා. ප්‍රිය ආයුෂ්මතුනි, විපාක විඳීම පිණිස කර්ම සකස් වීම කියලා කියන්නේ මොකක්ද?” “ආයුෂ්මත, විපාක විඳීම පිණිස කර්ම සකස් වීම් තුනක් තියෙනවා. කාම ලෝකයෙහි විපාක විඳීම පිණිස කර්ම සකස් වීම (කාම භවය), රූප ලෝකයෙහි විපාක විඳීම පිණිස කර්ම සකස් වීම (රූප භවය) හා අරූප ලෝකයෙහි විපාක විඳීම පිණිස කර්ම සකස් වීම (අරූප භවය) යි. ආයුෂ්මත, මේ තමයි විපාක විඳීම පිණිස කර්ම සකස් වීම් තුන.” “ප්‍රිය ආයුෂ්මතුනි, ඔය විපාක විඳීම පිණිස කර්ම සකස් වීම්වල පිරිසිඳ දැනීම පිණිස මාර්ගයක් තියෙනවාද? ප්‍රතිපදාවක් තියෙනවාද?” “ආයුෂ්මත, මේ විපාක විඳීම පිණිස කර්ම සකස් වීම්වල පිරිසිඳ දැනීම පිණිස මාර්ගයක් තියෙනවා. ප්‍රතිපදාවක් තියෙනවා.” “ප්‍රිය ආයුෂ්මතුනි, ඔය විපාක විඳීම පිණිස කර්ම සකස් වීම්වල පිරිසිඳ දැනීම පිණිස තියෙන මාර්ගය කුමක්ද? ප්‍රතිපදාව කුමක්ද?” “ආයුෂ්මත, ඔය විපාක විඳීම පිණිස කර්ම සකස් වීම්වල පිරිසිඳ දැනීම පිණිස තියෙන්නේ ඒ මේ ආර්ය අෂ්ටාංගික මාර්ගය ම යි. ඒ කියන්නේ; සම්මා දිට්ඨි ....(පෙ).... සම්මා සමාධි. ආයුෂ්මත, මේ විපාක විඳීම පිණිස කර්ම සකස් වීම්වල පිරිසිඳ දැනීම පිණිස පවතින මාර්ගය ඕක තමයි. වැඩපිළිවෙළත් ඕක තමයි.” “ප්‍රිය ආයුෂ්මතුනි, මේ විපාක විඳීම පිණිස කර්ම සකස් වීම්වල පිරිසිඳ දැනීම පිණිස පවතින්නා වූ මාර්ගය නම් ඉතා සුන්දරයි. ප්‍රතිපදාව නම් ඉතා සුන්දරයි. ප්‍රිය ආයුෂ්මත් සාරිපුත්තයෙනි, මේ ගැන අප්‍රමාදී වීම ම යි වටින්නේ.”
සාදු ! සාදු !! සාදු !!!
භව සූත්‍රය නිමා විය.
