සංයුත්ත නිකාය
මහා වග්ගෝ
12.6.3. සම්භෙජ්ජ සුත්තං
12.6.3. එකතු වී ගිය ජලය ගැන වදාළ දෙසුම
“මහණෙනි, එය මෙබඳු දෙයකි. ගංගා, යමුනා, අචිරවතී, සරභූ, මහී යන මේ මහා නදීහු යම් තැනක එකට ගලා බසිත් ද, එක් ව බසිත් ද, පුරුෂයෙක් එයින් දිය බිඳු දෙකක් හෝ තුනක් හෝ බැහැර කරන්නේ නම්, මහණෙනි, ඒ කිමෙකැයි හඟිව් ද? කුමක් බොහෝ වෙයි ද? බැහැරට ගත් යම් දිය බිඳු දෙකක් හෝ තුනක් හෝ වෙත්නම් එය ද? මහා ගංගාවන් එක් ව ගිය ජලය ද?”
“ස්වාමීනී, යම් මේ මහා ගංගා එක් ව ගිය ජලයක් ඇද්ද, එය ම ඉතාමත් බොහෝ ය. දියෙන් උඩට ගත් දෙකක් හෝ තුනක් දිය බිඳු වෙයි නම්, එය ඉතා ස්වල්පයකි. ගංගාවන් එක්වී ගිය ජලය හා උඩට ගන්නා ලද දෙකක් හෝ තුනක් හෝ වූ දිය බිඳු සසඳා බලද්දී සංඛ්‍යාවකට ද ගත නොහෙයි. සැසඳීමකට ද ගත නොහෙයි. ඉතා කුඩා කොටසකට ද ගත නොහෙයි.”
“එසෙයින් ම මහණෙනි, චතුරාර්ය සත්‍යාවබෝධය කළ දිට්ඨිසම්පන්න ආර්ය ශ්‍රාවක පුද්ගලයා විසින් යම් මේ ක්ෂය කරන ලද, ගෙවන ලද දුකක් ඇද්ද, මෙය ම ඉතාමත් බොහෝ ය. ඉතුරු වී ඇති දුකක් ඇද්ද, එය ඉතාමත් ම ස්වල්පය ය. යමෙක් ‘මෙය දුක යැ’යි ඒ වූ සැටියෙන් ම අවබෝධ කරයි නම්, ‘මෙය දුක හටගැනීම යැ’යි ඒ වූ සැටියෙන් ම අවබෝධ කරයි නම්, ‘මෙය දුක නිරුද්ධ වීම යැ’යි ඒ වූ සැටියෙන් ම අවබෝධ කරයි නම්, ‘මෙය දුක නිරුද්ධ වීම පිණිස පවතින ප්‍රතිපදාව යැ’යි ඒ වූ සැටියෙන් ම අවබෝධ කරයි නම්, ඒ ආර්ය ශ්‍රාවකයා හට යම් මේ සත් වතාවක් පරම කොට ඉපදීමක් ඇද්ද, මේ ඉපදීමේ දුක, ක්ෂය කරන ලද, ගෙවන ලද පළමු දුක්ඛස්කන්ධය හා සසඳා බලද්දී මෙය සංඛ්‍යාවකට ද ගත නොහෙයි. සැසඳීමකට ද ගත නොහෙයි. ඉතා කුඩා කොටසකට ද ගත නොහෙයි.
එහෙයින් මහණෙනි, මෙය දුක යැයි අවබෝධ කරනු පිණිස වීර්යය කළ යුත්තේ ය. ….(පෙ)…. මෙය දුක් නිරුද්ධවන්නා වූ මාර්ගය යැයි අවබෝධ කරනු පිණිස වීර්යය කළ යුත්තේ ය.
සාදු! සාදු!! සාදු!!!
සම්භෙජ්ජ සූත්‍රය නිමා විය.
