අංගුත්තර නිකාය
අට්ඨක නිපාතෝ
8.2.1.5. උජ්ජය සුත්තං
8.2.1.5. උජ්ජය බ්‍රාහ්මණයාට වදාළ දෙසුම
(සාවත්ථිනිදානං)
සැවැත් නුවර දී ය …….
අථ ඛෝ උජ්ජයෝ බ්‍රාහ්මණෝ යේන භගවා තේනුපසංකමි. උපසංකමිත්වා භගවතා සද්ධිං සම්මෝදි, සම්මෝදනීයං කථං සාරාණීයං වීතිසාරෙත්වා ඒකමන්තං නිසීදි. ඒකමන්තං නිසින්නෝ ඛෝ උජ්ජයෝ බ්‍රාහ්මණෝ භගවන්තං ඒතදවෝච:
එකල්හී උජ්ජය බ්‍රාහ්මණයා භාග්‍යවතුන් වහන්සේ වෙත පැමිණියේ ය. පැමිණ භාග්‍යවතුන් වහන්සේ සමඟ සතුටු වූයේ ය. සතුටු විය යුතු පිළිසඳර කථාව කොට එකත්පස් ව හුන්නේ ය. එකත්පස් ව හුන් උජ්ජය බ්‍රාහ්මණයා භාග්‍යවතුන් වහන්සේට මෙය පැවසුවේ ය.
මයං භෝ ගෝතම, පවාසං ගන්තුකාමා, තේසං නෝ භවං ගෝතමෝ අම්හාකං තථා ධම්මං දේසේතු යේනම්හාකං අස්සු ධම්මා දිට්ඨධම්මහිතාය දිට්ඨධම්මසුඛාය සම්පරායහිතාය සම්පරායසුඛායාති.
“භවත් ගෞතමයන් වහන්ස, අපි පිට පළාතක වාසය කරන්නට යනු කැමැත්තෙමු. ඒ අපට යම් ධර්මයක් මෙලොවදී හිත පිණිස ත්, මෙලොව දී සැප පිණිස ත්, පරලොව හිත පිණිස ත්, පරලොව සැප පිණිස ත් හේතු වෙයි ද, එබඳු වූ ධර්මයක් භවත් ගෞතමයන් වහන්සේ වදාරණ සේක්වා!”
චත්තාරෝමේ බ්‍රාහ්මණ, ධම්මා කුලපුත්තස්ස දිට්ඨධම්මහිතාය සංවත්තන්ති දිට්ඨධම්මසුඛාය. කතමේ චත්තාරෝ:
උට්ඨානසම්පදා ආරක්ඛසම්පදා කල්‍යාණමිත්තතා සමජීවිකතා:
“බ්‍රාහ්මණය, මේ ධර්මයන් සතරක් කුල පුත්‍රයා හට මෙලොවදී හිත පිණිස ත්, මෙලොව දී සැප පිණිස ත් හේතු වෙයි. ඒ කවර සතරක් ද යත්; උට්ඨාන සම්පදා, ආරක්ඛ සම්පදා, කල්‍යාණමිත්‍රතා සහ සමජීවිකතාව යි.
1. කතමා ච බ්‍රාහ්මණ, උට්ඨානසම්පදා: ඉධ බ්‍රාහ්මණ, කුලපුත්තෝ යේන කම්මට්ඨානේන ජීවිකං කප්පේති යදි කසියා යදි වණිජ්ජාය යදි ගෝරක්ඛේන යදි ඉස්සත්ථේන යදි රාජපෝරිසේන යදි සිප්පඤ්ඤතරේන, තත්ථ දක්ඛෝ හෝති අනලසෝ තත්‍රූපායාය වීමංසාය සමන්නාගතෝ අලං කාතුං අලං සංවිධාතුන්ති. අයං වුච්චති බ්‍රාහ්මණ, උට්ඨානසම්පදා.
1. බ්‍රාහ්මණය, නැගී සිටීමේ සම්පත්තිය නම් වූ උට්ඨාන සම්පදාව යනු කුමක් ද?
බ්‍රාහ්මණය, මෙහිලා කුලපුත්‍රයෙක් යම් කර්මාන්තයකින් ජීවිතය ගෙවයි නම්, එනම් ගොවිතැනින් වේවා, වෙළඳාමෙන් වේවා, ගවපාලනයෙන් වේවා, දුනු ශිල්පයෙන් වේවා, රාජ්‍ය සේවයෙන් වේවා, වෙනත් ශිල්පයකින් වේවා ජීවත් වෙයි නම්, එහිලා ඔහු දක්ෂ වෙයි. කම්මැලි නොවෙයි. ක්‍රමානුකූල ව කිරීමට, පිළිවෙලකට කිරීමට, උපාය වීමංසන කුසලතාවයෙන් යුක්ත වෙයි. බ්‍රාහ්මණය, මෙය නැගී සිටීමේ සම්පත්තිය යැයි කියනු ලැබේ.
2. කතමා ච බ්‍රාහ්මණ ආරක්ඛසම්පදා: ඉධ බ්‍රාහ්මණ, කුලපුත්තස්ස භෝගා හොන්ති උට්ඨානවිරියාධිගතා බාහාබලපරිචිතා සේදාවක්ඛිත්තා ධම්මිකා ධම්මලද්ධා තේ ආරක්ඛේන ගුත්තියා සම්පාදේති, කින්ති මේ භෝගේ නේව රාජානෝ හරෙය්‍යුං න චෝරා හරෙය්‍යුං න අග්ගි ඩහෙය්‍ය න උදකං වහෙය්‍ය න අප්පියා දායාදා හරෙය්‍යුන්ති. අයං වුච්චති බ්‍රාහ්මණ ආරක්ඛසම්පදා.
2. බ්‍රාහ්මණය, රැකීමේ සම්පත්තිය නම් වූ ආරක්ඛ සම්පදාව යනු කුමක් ද?
බ්‍රාහ්මණය, මෙහිලා කුලපුත්‍රයා හට නැගී සිටි වීරියෙන් යුතුව ලබන ලද, අතපය වෙහෙසීමෙන් රැස් කරන ලද, ඩහදිය හෙළා උපදවන ලද, ධාර්මික වූ, ධාර්මික ව ලැබුණු යම් දේපල වස්තුවක් ඇද්ද, ඒවාට නිසි ආරක්ෂාව ත්, රැකවරණය ත් යොදයි. එනම් ‘කිම, මාගේ මේ භෝගයෝ රජවරු පැහැර නොගනිත් නම්, සොරු පැහැර නොගනිත් නම්, ගින්නෙන් නොදැවෙයි නම්, ජලයෙන් ගසා ගෙන නොයයි නම්, අප්‍රියයෝ දායාද කර නොගනිත් නම් මැනැවැ’ යි. බ්‍රාහ්මණය, මෙය රැකීමේ සම්පත්තිය යැයි කියනු ලැබේ.
3. කතමා ච බ්‍රාහ්මණ, කල්‍යාණමිත්තතා: ඉධ බ්‍රාහ්මණ, කුලපුත්තෝ යස්මිං ගාමේ වා නිගමේ වා පටිවසති. තත්‍ර යේ තේ හොන්ති ගහපති වා ගහපතිපුත්තා වා දහරා වා වුද්ධසීලිනෝ වුද්ධා වා වුද්ධසීලිනෝ සද්ධාසම්පන්නා සීලසම්පන්නා චාගසම්පන්නා පඤ්ඤාසම්පන්නා, තේහි සද්ධිං සන්තිට්ඨති සල්ලපති සාකච්ඡං සමාපජ්ජති, යථාරූපානං සද්ධාසම්පන්නානං සද්ධාසම්පදං අනුසික්ඛති, යථාරූපානං සීලසම්පන්නානං සීලසම්පදං අනුසික්ඛති යථාරූපානං චාගසම්පන්නානං චාගසම්පදං අනුසික්ඛති. යථාරූපානං පඤ්ඤාසම්පන්නානං පඤ්ඤාසම්පදං අනුසික්ඛති. අයං වුච්චති බ්‍රාහ්මණ, කල්‍යාණමිත්තතා.
3. බ්‍රාහ්මණය, කල්‍යාණ මිත්‍රයන් සිටීම යනු කුමක් ද?
බ්‍රාහ්මණය, මෙහිලා කුලපුත්‍රයා යම් ගමක හෝ නියම් ගමක හෝ වසයි නම්, එහි යම් ඒ ගෘහපතීහු හෝ ගෘහපතිපුත්‍රයෝ හෝ මේරූ ගති ඇති තරුණයෝ වේවා, මේරූ ගති ඇති වැඩිහිටියෝ වේවා, ශ්‍රද්ධාවෙන් යුක්ත වෙත් ද, සීලයෙන් යුක්ත වෙත් ද, ත්‍යාගයෙන් යුක්ත වෙත් ද, ප්‍රඥාවෙන් යුක්ත වෙත් ද ඔවුන් සමඟ සිටියි. කතා බස් කරයි. සාකච්ඡාවන්ට පැමිණෙයි. යම්බඳු සැදැහැවත්වූවන්ගේ ශ්‍රද්ධා සම්පත්තිය අනුව හික්මෙයි ද, යම්බඳු සිල්වත් වූවන්ගේ සීල සම්පත්තිය අනුව හික්මෙයි ද, යම්බඳු ත්‍යාගී වූවන්ගේ ත්‍යාග සම්පත්තිය අනුව හික්මෙයි ද, යම්බඳු ප්‍රඥාවන්ත වූවන්ගේ ප්‍රඥා සම්පත්තිය අනුව හික්මෙයි ද, බ්‍රාහ්මණය, මෙය කල්‍යාණමිත්‍රයන් ඇති බව යැයි කියනු ලැබෙයි.
4. කතමා ච බ්‍රාහ්මණ සමජීවිකතා: ඉධ බ්‍රාහ්මණ, කුලපුත්තෝ ආයං ච භෝගානං විදිත්වා වයං ච භෝගානං විදිත්වා සමං ජීවිකං කප්පේති නාච්චෝගාළ්හං නාතිහීනං ‘ඒවං මේ ආයෝ වයං පරියාදාය ඨස්සති, න ච මේ වයෝ ආයං පරියාදාය ඨස්සතී’ති.
4. බ්‍රාහ්මණය, සමබර කොට ජීවත් වීම නම් වූ සමජීවිකතාව යනු කුමක් ද?
බ්‍රාහ්මණය, මෙහිලා කුලපුත්‍රයා භෝග සම්පත්වල ආදායම ද දැන, භෝග සම්පත්වල වියදම ද දැන ඉතා මහත් නොවූ ත්, ඉතා පහත් නොවූ ත් සම වූ ජීවිතයක් ගෙවයි. මෙසේ ජීවත් වන කල්හී ‘මාගේ ආදායමට වියදම යටපත් කොට තිබෙයි. මාගේ වියදම ආදායම යටපත් නොකොට තිබෙයි’ කියා ය.
සෙය්‍යථාපි බ්‍රාහ්මණ, තුලාධාරෝ වා තුලාධාරන්තේවාසී වා තුලං පග්ගහෙත්වා ජානාති එත්තකේන වා ඔත්තං එත්තකේන වා උන්නතන්ති. ඒවමේව ඛෝ බ්‍රාහ්මණ කුලපුත්තෝ ආයඤ්ච භෝගානං විදිත්වා වයං ච භෝගානං විදිත්වා සමං ජීවිකං කප්පේති, නාච්චෝගාළ්හං නාතිහීනං, ඒවං මේ ආයෝ වයං පරියාදාය ඨස්සති, න ච මේ වයෝ ආයං පරියාදාය ඨස්සතීති.
බ්‍රාහ්මණය, එය මෙබඳු දෙයකි. තරාදියක් අත ඇතියෙක් හෝ තරාදියක් තිබෙන්නාගේ අතවැසියෙක් හෝ තරාදිය ඔසොවා මෙපමණකින් පහත් වෙයි. මෙපමණකින් උස් වෙයි කියා දන්නේ ද, එසෙයින් ම බ්‍රාහ්මණය, කුලපුත්‍රයා භෝග සම්පත්වල ආදායම ද දැන, භෝග සම්පත්වල වියදම ද දැන ඉතා මහත් නොවූ ත්, ඉතා පහත් නොවූ ත් සම වූ ජීවිතයක් ගෙවයි. මෙසේ ජීවත් වන කල්හී ‘මාගේ ආදායමට වියදම යටපත් කොට තිබෙයි. මාගේ වියදම ආදායම යටපත් නොකොට තිබෙයි’ කියා ය.
සචායං බ්‍රාහ්මණ, කුලපුත්තෝ අප්පායෝ සමානෝ උළාරං ජීවිකං කප්පේති, තස්ස භවන්ති චත්තාරෝ ‘උදුම්බරඛාදිකං වායං කුලපුත්තෝ භෝගේ බාදතී’ති.
ඉදින් බ්‍රාහ්මණය, මේ කුලපුත්‍රයා ස්වල්ප ආදායමක් ඇති ව උදාර ජීවිතයක් ගෙවයි නම්, ඔහුට ‘මේ කුලපුත්‍ර තෙමේ දිඹුල් කන්නැහේ භෝගයන් කනවා නොවැ’ යි කියන්නෝ සිටිති.
සචේ පනායං බ්‍රාහ්මණ, කුලපුත්තෝ මහායෝ සමානෝ කසිරං ජීවිකං කප්පේති, තස්ස භවන්ති චත්තාරෝ ‘අජද්ධුමාරිකං චායං කුලපුත්තෝ මරිස්සතී’ති.
ඉදින් බ්‍රාහ්මණය, මේ කුලපුත්‍රයා සුවිශාල ආදායමක් ඇති ව දුක සේ ජීවිතය ගෙවයි නම්, ඔහුට ‘මේ කුලපුත්‍ර තෙමේ අනාථ මරණයකින් මැරෙන්නෙකු සෙයින් මැරෙන්නේ නොවැ’ යි කියන්නෝ සිටිති.
යතෝ ච ඛෝ අයං බ්‍රාහ්මණ, කුලපුත්තෝ ආයඤ්ච භෝගානං විදිත්වා වයඤ්ච භෝගානං විදිත්වා සමං ජීවිකං කප්පේති නාච්චෝගාළ්හං නාතිහීනං ඒවං මේ ආයෝ වයං පරියාදාය ඨස්සති, න ච මේ වයෝ ආයං පරියාදාය ඨස්සතී ති, අයං වුච්චති බ්‍රාහ්මණ සමජීවිකතා.
බ්‍රාහ්මණය, යම් කලක කුලපුත්‍රයා භෝග සම්පත්වල ආදායම ද දැන, භෝග සම්පත්වල වියදම ද දැන ඉතා මහත් නොවූ ත්, ඉතා පහත් නොවූ ත් සම වූ ජීවිතයක් ගෙවයි. මෙසේ ජීවත් වන කල්හී ‘මාගේ ආදායමට වියදම යටපත් කොට තිබෙයි. මාගේ වියදම ආදායම යටපත් නොකොට තිබෙයි’ කියා ය. බ්‍රාහ්මණය, මෙය සමජීවිකතාව යැයි කියනු ලැබෙයි.
ඒවං සමුප්පන්නානං බ්‍රාහ්මණ, භෝගානං චත්තාරි අපායමුඛානි හොන්ති: ඉත්ථිධුත්තෝ හෝති සුරාධුත්තෝ අක්ඛධුත්තෝ පාපමිත්තෝ පාපසහායෝ පාපසම්පවංකෝ.
බ්‍රාහ්මණය, මෙසේ උපදවා ගත් භෝග සම්පත්වල විනාශය පිණිස පවතින අපාය මුඛ සතරකි. එනම්, ස්ත්‍රී ධූර්තයෙක් වෙයි. සුරා සොඬෙක් වෙයි. සූදු කරුවෙක් වෙයි. පාපී යහළුවන් ඇති, පාපී යහළුවන්ට නැඹුරු වූ, පාපී මිතුරන් ඇත්තෙක් වෙයි.
සෙය්‍යථාපි බ්‍රාහ්මණ, මහතෝ තළාකස්ස චත්තාරි චේව ආයමුඛානි චත්තාරි ච අපායමුඛානි, තස්ස පුරිසෝ යානි චේව ආයමුඛානි තානි පිදහෙය්‍ය, යානි ච අපායමුඛානි තානි විවරෙය්‍ය, දේවෝ ච න සම්මාධාරං අනුප්පවෙච්ඡෙය්‍ය, ඒවං තස්ස බ්‍රාහ්මණ, මහතෝ තළාකස්ස පරිහානියේව පාටිකංඛා. නෝ වුද්ධි.
බ්‍රාහ්මණය, යම්සේ මහත් වූ පොකුණකට ජලය එන මාර්ග ද සතරක් ම ඇත්තේ නම්, ජලය පිටවන මාර්ග ද සතරක් ම ඇත්තේ නම්, එහිලා පුරුෂයෙක් ඒ පොකුණෙහි ජලය එන මාර්ග වසන්නේ ය. ජලය පිටවෙන මාර්ග විවෘත කරන්නේ ය. වැස්ස ද මනාකොට නොවසින්නේ ය. බ්‍රාහ්මණය, මෙසේ ඇති කල්හී ඒ විශාල පොකුණට හානියක් ම කැමති විය යුත්තේ ය. අභිවෘද්ධියක් නොකැමති විය යුත්තේ ය.
ඒවමේව ඛෝ බ්‍රාහ්මණ, ඒවං සමුප්පන්නානං භෝගානං චත්තාරි අපායමුඛානි හොන්ති: ඉත්ථිධුත්තෝ සුරාධුත්තෝ අක්ඛධුත්තෝ පාපමිත්තෝ පාපසහායෝ පාපසම්පවංකෝ. ඒවං සමුප්පන්නානං බ්‍රාහ්මණ, භෝගානං චත්තාරි ආයමුඛානි හොන්ති: න ඉත්ථිධුත්තෝ හෝති න සුරාධුත්තෝ න අක්ඛධුත්තෝ කල්‍යාණමිත්තෝ කල්‍යාණසහායෝ කල්‍යාණසම්පවංකෝ.
එසෙයින් ම බ්‍රාහ්මණය, මෙසේ උපදවා ගත් භෝග සම්පත්වල විනාශය පිණිස පවතින අපාය මුඛ සතරකි. එනම්, ස්ත්‍රී ධූර්තයෙක් වෙයි. සුරා සොඬෙක් වෙයි. සූදු කරුවෙක් වෙයි. පාපී යහළුවන් ඇති, පාපී යහළුවන්ට නැඹුරු වූ, පාපී මිතුරන් ඇත්තෙක් වෙයි.
බ්‍රාහ්මණය, මෙසේ උපදවා ගත් භෝග සම්පත්වල විනාශ නොවීම පිණිස පවතින ආදායම එන මුඛ සතරකි. එනම්, ස්ත්‍රී ධූර්තයෙක් නොවෙයි. සුරා සොඬෙක් නොවෙයි. සූදු කරුවෙක් නොවෙයි. කල්‍යාණ යහළුවන් ඇති, කල්‍යාණ යහළුවන්ට නැඹුරු වූ, කල්‍යාණ මිත්‍රයන් ඇත්තෙක් වෙයි.
සෙය්‍යථාපි බ්‍රාහ්මණ, මහතෝ තළාකස්ස චත්තාරි චේව ආයමුඛානි චත්තාරි ච අපායමුඛානි, තස්ස පුරිසෝ යානි චේව ආයමුඛානි තානි විවරෙය්‍ය, යානි ච අපායමුඛානි තානි පිදහෙය්‍ය, දේවෝ ච සම්මාධාරං අනුප්පවෙච්ඡෙය්‍ය, ඒවං හි තස්ස බ්‍රාහ්මණ, මහතෝ තළාකස්ස වුද්ධියේව පාටිකංඛා. නෝ පරිහානි. ඒවමේව ඛෝ බ්‍රාහ්මණ, ඒවං සමුප්පන්නානං භෝගානං චත්තාරි ආයමුඛානි හොන්ති: න ඉත්ථිධුත්තෝ ....(පෙ).... කල්‍යාණසම්පවංකෝ.
බ්‍රාහ්මණය, මහත් වූ පොකුණකට ජලය එන මාර්ග ද සතරක් ම ඇත්තේ නම්, ජලය පිටවන මාර්ග ද සතරක් ම ඇත්තේ නම්, එහිලා පුරුෂයෙක් ඒ පොකුණෙහි ජලය එන මාර්ග විවෘත කරන්නේ ය. ජලය පිටවෙන මාර්ග වසන්නේ ය. වැස්ස ද මනාකොට වසින්නේ ය. බ්‍රාහ්මණය, මෙසේ ඇති කල්හී ඒ විශාල පොකුණට අභිවෘද්ධියක් ම කැමති විය යුත්තේ ය. හානියක් නොකැමති විය යුත්තේ ය.
එසෙයින් ම බ්‍රාහ්මණය, මෙසේ උපදවා ගත් භෝග සම්පත්වල විනාශ නොවීම පිණිස පවතින ආදායම එන මුඛ සතරකි. එනම්, ස්ත්‍රී ධූර්තයෙක් නොවෙයි. සුරා සොඬෙක් නොවෙයි. සූදු කරුවෙක් නොවෙයි. කල්‍යාණ යහළුවන් ඇති, කල්‍යාණ යහළුවන්ට නැඹුරු වූ, කලණ මිතුරන් ඇත්තෙක් වෙයි.
ඉමේ ඛෝ බ්‍රාහ්මණ, චත්තාරෝ ධම්මා කුලපුත්තස්ස දිට්ඨධම්මහිතාය සංවත්තන්ති දිට්ඨධම්මසුඛාය.
බ්‍රාහ්මණය, මේ සතර ධර්මයන් වනාහී කුල පුත්‍රයා හට මෙලොවදී හිත පිණිස ත්, මෙලොව දී සැප පිණිස ත් හේතු වෙයි.
චත්තාරෝ මේ බ්‍රාහ්මණ, ධම්මා කුලපුත්තස්ස සම්පරායහිතාය සංවත්තන්ති සම්පරායසුඛාය. කතමේ චත්තාරෝ: සද්ධාසම්පදා සීලසම්පදා චාගසම්පදා පඤ්ඤාසම්පදා.
බ්‍රාහ්මණය, මේ ධර්මයන් සතරක් කුලපුත්‍රයා හට පරලොවදී හිත පිණිස ත්, පරලොව දී සැප පිණිස ත් හේතු වෙයි. ඒ කවර සතරක් ද යත්; ශ්‍රද්ධා සම්පත්තිය, සීල සම්පත්තිය, ත්‍යාග සම්පත්තිය සහ ප්‍රඥා සම්පත්තිය යි.
5. කතමා ච බ්‍රාහ්මණ, සද්ධාසම්පදා: ඉධ බ්‍රාහ්මණ, කුලපුත්තෝ සද්ධෝ හෝති සද්දහති තථාගතස්ස බෝධිං: ඉති’පි සෝ භගවා ....(පෙ).... සත්ථා දේවමනුස්සානං බුද්ධෝ භගවා’ති. අයං වුච්චති බ්‍රාහ්මණ, සද්ධාසම්පදා.
5. බ්‍රාහ්මණය, ශ්‍රද්ධා සම්පත්තිය යනු කුමක් ද?
බ්‍රාහ්මණය, මෙහිලා කුලපුත්‍රයා ශ්‍රද්ධාවන්ත වූයේ වෙයි. තථාගතයන් වහන්සේගේ අවබෝධය අදහා ගත්තේ වෙයි. එනම්, ‘මේ මේ කරුණෙනුත් ඒ භාග්‍යවතුන් වහන්සේ අරහං වන සේක. සම්මා සම්බුද්ධ වන සේක. විජ්ජාචරණ සම්පන්න වන සේක. සුගත වන සේක. ලෝකවිදූ වන සේක. අනුත්තරෝ පුරිසදම්ම සාරථී වන සේක. සත්ථා දේවමනුස්සානං වන සේක. බුද්ධ වන සේක. භගවා වන සේක’ යනුවෙනි. බ්‍රාහ්මණය, මෙය ශ්‍රද්ධා සම්පත්තිය යැයි කියනු ලැබේ.
6. කතමා ච බ්‍රාහ්මණ, සීලසම්පදා: ඉධ බ්‍රාහ්මණ කුලපුත්තෝ පාණාතිපාතා පටිවිරතෝ හෝති ....(පෙ).... සුරාමේරය මජ්ජපමාදට්ඨානා පටිවිරතෝ හෝති, අයං වුච්චති බ්‍රාහ්මණ සීලසම්පදා.
6. බ්‍රාහ්මණය, සීල සම්පත්තිය යනු කුමක්ද? බ්‍රාහ්මණය, මෙහිලා කුලපුත්‍රයා සතුන් මැරීමෙන් වැළකුණේ වෙයි. සොරකමින් වැළකුණේ වෙයි. වැරදි කාම සේවනයෙන් වැළකුණේ වෙයි. බොරු කීමෙන් වැළකුණේ වෙයි. මත්පැන් මත්ද්‍රව්‍ය භාවිතයෙන් වැළකුණේ වෙයි. බ්‍රාහ්මණය, මෙය සීල සම්පත්තිය යැයි කියනු ලැබේ.
7. කතමා ච බ්‍රාහ්මණ චාගසම්පදා: ඉධ බ්‍රාහ්මණ, කුලපුත්තෝ විගතමලමච්ඡේරේන චේතසා අගාරං අජ්ඣාවසති මුත්තචාගෝ පයතපාණි වොස්සග්ගාරතෝ යාචයෝගෝ දානසංවිභාගරතෝ, අයං වුච්චති බ්‍රාහ්මණ, චාගසම්පදා.
7. බ්‍රාහ්මණය, ත්‍යාග සම්පත්තිය යනු කුමක්ද? බ්‍රාහ්මණය, මෙහිලා කුලපුත්‍රයා මසුරුමල බැහැර කළ සිතින් යුතුව ගිහිගෙදර වාසය කරයි. දන් පැන් දීම පිණිස නොබැඳුණු සිතින් යුතු වෙයි. දෙන්නට සූදානම් වූ අත් ඇති ව සිටියි. දීමෙහි ඇලුනේ වෙයි. තමාගෙන් ඉල්ලීමට සුදුසු වූයේ වෙයි. දන් දීමෙහි බෙදීමෙහි ඇලුනේ වෙයි. බ්‍රාහ්මණය, මෙය ත්‍යාග සම්පත්තිය යැයි කියනු ලැබේ.
8. කතමා ච බ්‍රාහ්මණ පඤ්ඤාසම්පදා: ඉධ බ්‍රාහ්මණ, කුලපුත්තෝ පඤ්ඤවා හෝති ....(පෙ).... සම්මාදුක්ඛක්ඛයගාමිනියා. අයං වුච්චති බ්‍රාහ්මණ පඤ්ඤාසම්පදා.
8. බ්‍රාහ්මණය, ප්‍රඥා සම්පත්තිය යනු කුමක් ද? බ්‍රාහ්මණය, මෙහිලා කුලපුත්‍රයා ප්‍රඥාවන්ත වෙයි. හටගැනීම ත්, නැතිවීම ත් දැකීමට සමර්ථ ප්‍රඥාවෙන් යුක්ත වූයේ වෙයි. ආර්ය වූ තියුණු අවබෝධය ඇති කරවන, මැනැවින් දුක් ක්ෂය කරවන ප්‍රඥාවෙන් යුක්ත වූයේ වෙයි. බ්‍රාහ්මණය, මෙය ප්‍රඥා සම්පත්තිය යැයි කියනු ලැබේ.
ඉමේ ඛෝ බ්‍රාහ්මණ, චත්තාරෝ ධම්මා කුලපුත්තස්ස සම්පරායහිතාය සංවත්තන්ති සම්පරායසුඛායාති.
බ්‍රාහ්මණය, මේ සතර ධර්මයන් වනාහී කුලපුත්‍රයා හට පරලොවදී හිත පිණිස ත්, පරලොව දී සැප පිණිස ත් හේතු වෙයි.
(ගාථා)
1. උට්ඨාතා කම්මධෙය්‍යේසු අප්පමත්තෝ විධානවා,
සමං කප්පේති ජීවිකං සම්භතං අනුරක්ඛති
1. කර්මාන්ත කටයුතු වලදී නැගී සිටින වීරියෙන් යුතුව, අප්‍රමාදී ව සංවිධානය කරයි. සම සේ ජීවිතය පරිහරණය කරයි. සපයන ලද දේ රකියි.
2. සද්ධෝ සීලේන සම්පන්නෝ වදඤ්ඤූ වීතමච්ඡරෝ,
නිච්චං මග්ගං විසෝධේති සොත්ථානං සම්පරායිකං
2. ශ්‍රද්ධාවෙන් යුතු වූයේ, සීලයෙන් යුතු වූයේ, අනුන් ඉල්ලන දේ දන්නේ, පහවූ මසුරුමල ඇත්තේ, පරලොව සැප පිණිස ඇති මාර්ගය නිතර පිරිසිදු කරයි.
3. ඉච්චේතේ අට්ඨ ධම්මා ච සද්ධස්ස ඝරමේසිනෝ,
අක්ඛාතා සච්චනාමේන උභයත්ථ සුඛාවහා
3. ගිහි ගෙදර වාසය කරන සැදැහැවත් කෙනා හට මෙලොව – පරලොව දෙකෙහි ම මේ අෂ්ට ධර්මයන් සැප ලබා දෙන බව සත්‍යනාම වූ බුදුරජුන් විසින් වදාරණ ලද්දේ ය.
4. දිට්ඨධම්මහිතත්ථාය සම්පරායසුඛාය ච,
ඒවමේතං ගහට්ඨානං චාගෝ පුඤ්ඤං පවඩ්ඪතී ති
4. මෙලොවෙහි ද හිතසුව පිණිස, පරලොව ද හිතසුව පිණිස හේතුවන ත්‍යාගය මෙසේ මේ ගිහියන්ගේ පින දියුණු කරයි.
සාදු! සාදු!! සාදු!!!
උජ්ජය සූත්‍රය නිමා විය.
