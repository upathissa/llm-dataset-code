සංයුත්ත නිකාය
මහා වග්ගෝ
1.14.9.-12. නාග සූත්‍රයෝ
1.14.9.-12. නාගයන් ගැන වදාළ දෙසුම්
සෙය්‍යථාපි භික්ඛවේ, හිමවන්තං පබ්බතරාජං නිස්සාය නාගා කායං වඩ්ඪෙන්ති, බලං ගාහෙන්ති. තේ තත්ථ කායං වඩ්ඪෙත්වා බලං ගාහෙත්වා කුස්සුබ්භේ ඕතරන්ති, කුස්සුබ්භේ ඕතරිත්වා මහාසොබ්භේ ඕතරන්ති. මහාසොබ්භේ ඕතරිත්වා කුන්නදියෝ ඕතරන්ති, කුන්නදියෝ ඕතරිත්වා මහානදියෝ ඕතරන්ති, මහානදියෝ ඕතරිත්වා මහාසමුද්දං සාගරං ඕතරන්ති. තේ තත්ථ මහන්තත්තං වේපුල්ලත්තං ආපජ්ජන්ති කායේන. ඒවමේව ඛෝ භික්ඛවේ, භික්ඛු සීලං නිස්සාය සීලේ පතිට්ඨාය අරියං අට්ඨංගිකං මග්ගං භාවෙන්තෝ, අරියං අට්ඨංගිකං මග්ගං බහුලීකරොන්තෝ මහන්තත්තං වේපුල්ලත්තං පාපුණාති ධම්මේසු. කථඤ්ච භික්ඛවේ, භික්ඛු සීලං නිස්සාය සීලේ පතිට්ඨාය අරියං අට්ඨංගිකං මග්ගං භාවෙන්තෝ අරියං අට්ඨංගිකං මග්ගං බහුලීකරොන්තෝ මහන්තත්තං වේපුල්ලත්තං4 පාපුණාති ධම්මේසු: ඉධ භික්ඛවේ, භික්ඛු සම්මාදිට්ඨිං භාවේති ....(පෙ).... සම්මාසමාධිං භාවේති විවේකනිස්සිතං විරාගනිස්සිතං නිරෝධනිස්සිතං වොස්සග්ගපරිණාමිං. ඒවං ඛෝ භික්ඛවේ, භික්ඛු සීලං නිස්සාය සීලේ පතිට්ඨාය අරියං අට්ඨංගිකං මග්ගං භාවෙන්තෝ අරියං අට්ඨංගිකං මග්ගං බහුලීකරොන්තෝ මහන්තත්තං වේපුල්ලත්තං පාපුණාති ධම්මේසූති.
මහණෙනි, හිමාල පර්වත රාජයා ඇසුරු කොට නාගයෝ කය වර්ධනය කරගනිති. බලය වැඩි කරගනිති. ඔවුහු එහි කය වඩා, බලය වැඩිකොට ගෙන කුඩා දිය වළට බසිති. කුඩා දිය වළට බැස මහා දිය වළට බසිති. මහා දිය වළට බැස කුඩා ගංගාවලට බසිති. කුඩා ගංගාවලට බැස මහා ගංගාවලට බසිති. මහා ගංගාවලට බැස මහා සමුද්‍රය නම් වූ සාගරයට බසිති. එහිදී ඔවුහු කයෙන් විශාලත්වයට ත්, විපුලත්වයට ත් යම් සේ පැමිණෙන්නාහු ද, එසෙයින් ම මහණෙනි, භික්ෂුවක් සීලය නිසා, සීලයෙහි පිහිටා ආර්ය අෂ්ටාංගික මාර්ගය වඩන්නේ, ආර්ය අෂ්ටාංගික මාර්ගය බහුල කරන්නේ, බෝධිපාක්ෂික ධර්මයන් තුළ මහත් සේ දියුණු වී, විපුල බවට පත්වෙයි.
මහණෙනි, භික්ෂුව සීලය නිසා, සීලයෙහි පිහිටා බෝධි පාක්ෂික ධර්මයන් තුළ මහත් සේ දියුණු වී, විපුල බවට පත්වන ලෙසින් ආර්ය අෂ්ටාංගික මාර්ගය දියුණු කරන්නේ, ආර්ය අෂ්ටාංගික මාර්ගය බහුල ව ප්‍රගුණ කරන්නේ කෙසේ ද?
මහණෙනි, මෙහිලා භික්ෂුව කාය චිත්ත විවේකයෙන් යුතු ව, විරාගී සිතින් යුතු ව, අකුසල් නිරුද්ධ කරන සිතින් යුතු ව, නිවනට නැඹුරු වූ සිතින් යුතු ව, නිවැරදි දෘෂ්ටිය දියුණු කරයි. ….(පෙ)…. කාය චිත්ත විවේකයෙන් යුතු ව, විරාගී සිතින් යුතු ව, අකුසල් නිරුද්ධ කරන සිතින් යුතු ව, නිවනට නැඹුරු වූ සිතින් යුතු ව, නිවැරදි චිත්තේකාග්‍රතාවය දියුණු කරයි.
මහණෙනි, භික්ෂුව සීලය නිසා, සීලයෙහි පිහිටා බෝධි පාක්ෂික ධර්මයන් තුළ මහත් සේ දියුණු වී, විපුල බවට පත්වන ලෙසින් මෙසේ ආර්ය අෂ්ටාංගික මාර්ගය දියුණු කරයි. මෙසේ ආර්ය අෂ්ටාංගික මාර්ගය බහුල ව ප්‍රගුණ කරයි.
