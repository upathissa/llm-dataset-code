ඛුද්දක නිකාය
උදාන පාළි
1.5. ථේර සුත්තං
1.5. අරහත් තෙරවරුන් ගැන වදාළ උදානය
ඒවං මේ සුතං: ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා ච සාරිපුත්තෝ ආයස්මා ච මහාමොග්ගල්ලානෝ ආයස්මා ච මහාකස්සපෝ ආයස්මා ච මහාකච්චායනෝ ආයස්මා ච මහාකොට්ඨිතෝ ආයස්මා ච මහාකප්පිනෝ ආයස්මා ච මහාචුන්දෝ ආයස්මා ච අනුරුද්ධෝ ආයස්මා ච රේවතෝ ආයස්මා ච ආනන්දෝ යේන භගවා තේනුපසංකමිංසු. අද්දසා ඛෝ භගවා තේ ආයස්මන්තේ දූරතෝ’ව ආගච්ඡන්තේ. දිස්වාන භික්ඛූ ආමන්තේසි. “ඒතේ භික්ඛවේ බ්‍රාහ්මණා ආගච්ඡන්ති, ඒතේ භික්ඛවේ බ්‍රාහ්මණා ආගච්ඡන්තී”ති.
මා හට අසන්නට ලැබුනේ මේ විදිහටයි. ඒ දිනවල භාග්‍යවතුන් වහන්සේ වැඩසිටියේ සැවැත් නුවර ජේතවනය නම් වූ අනේපිඬු සිටුතුමාගේ ආරාමයේ. එදා ආයුෂ්මත් සැරියුත් තෙරුන් ද, ආයුෂ්මත් මහාමොග්ගල්ලාන තෙරුන් ද, ආයුෂ්මත් මහාකස්සප තෙරුන් ද, ආයුෂ්මත් මහාකච්චාන තෙරුන් ද, ආයුෂ්මත් මහාකොට්ඨිත තෙරුන් ද, ආයුෂ්මත් මහාකප්පින තෙරුන් ද, ආයුෂ්මත් මහා චුන්ද තෙරුන් ද, ආයුෂ්මත් අනුරුද්ධ තෙරුන් ද, ආයුෂ්මත් රේවත තෙරුන් ද, ආයුෂ්මත් ආනන්ද තෙරුන් ද භාග්‍යවතුන් වහන්සේ ළඟට වඩිමින් සිටියා. ඒ ආයුෂ්මත් තෙරුන් වහන්සේලා දුරින්ම වඩින අයුරු භාග්‍යවතුන් වහන්සේ දැක වදාළා. දැකලා භික්ෂූන් වහන්සේලා අමතා වදාළා.“පින්වත් මහණෙනි, අන්න බ්‍රාහ්මණවරු පැමිණෙනවා. පින්වත් මහණෙනි, අන්න බ්‍රාහ්මණවරු පැමිණෙනවා.”
ඒවං වුත්තේ අඤ්ඤතරෝ බ්‍රාහ්මණජාතිකෝ භික්ඛු භගවන්තං ඒතදවෝච: “කිත්තාවතා නු ඛෝ භන්තේ, බ්‍රාහ්මණෝ හෝති? කතමේ ච පන බ්‍රාහ්මණකරණා ධම්මාති?”.
එතකොට එක්තරා බ්‍රාහ්මණ වංශික භික්ෂුවක් භාග්‍යවතුන් වහන්සේ ගෙන් මෙහෙම ඇහුවා. “ස්වාමීනී, බ්‍රාහ්මණයෙක් වෙන්නේ මොන වගේ කරුණු වලින් යුතු කෙනෙක්ද? බ්‍රාහ්මණයෙක් බවට පත් කරවන ගුණධර්ම මොනවාද?”
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි:
එතකොට භාග්‍යවතුන් වහන්සේ මේ කරුණ නුවණින් ප්‍රත්‍යක්ෂ කර ගෙන, ඒ වෙලාවේ ශාන්ත සතුටින් යුක්තව මේ උදාන ගාථාව වදාළා.
1.බාහිත්වා පාපකේ ධම්මේ යේ චරන්ති සදා සතා,
ඛීණසංයෝජනා බුද්ධා තේ වේ ලෝකස්මිං බ්‍රාහ්මණා’ති
“යම් කෙනෙක් පාපී අකුසල් බැහැර කරලා හැම තිස්සෙම සිහි නුවණින් යුක්තව හැසිරෙනවා නම්, සංසාර බන්ධන නැතිකළා නම්, චතුරාර්ය සත්‍ය ධර්මය අවබෝධ කළා නම්, ඒකාන්තයෙන් ලෝකයේ බ්‍රාහ්මණවරු වන්නේ අන්න ඒ උදවියයි.”
සාදු! සාදු!! සාදු!!!
