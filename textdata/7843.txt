අංගුත්තර නිකාය
දසක නිපාතෝ
10.1.5.4. කුසිනාරා සුත්තං
10.1.5.4. කුසිනාරායෙහිදී වදාළ දෙසුම
ඒකං සමයං භගවා කුසිනාරායං විහරති බලිහරණේ වනසණ්ඩේ. තත්‍ර ඛෝ භගවා භික්ඛු ආමන්තේසි භික්ඛවෝති. භදන්තේති ඛෝ තේ භික්ඛු භගවතෝ පච්චස්සෝසුං. භගවා ඒතදවෝච:
එක් සමයක භාග්‍යවතුන් වහන්සේ කුසිනාරායෙහි බලිහරණ නම් වන ලැහැබෙහි වැඩවසන සේක. එකල්හී භාග්‍යවතුන් වහන්සේ ‘මහණෙනි’යි භික්ෂූන් ඇමතූ සේක. ‘පින්වතුන් වහන්සැ’යි ඒ භික්ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.
චෝදකේන භික්ඛවේ භික්ඛුනා පරං චෝදේතුකාමේන පඤ්ච ධම්මේ අජ්ඣත්තං පච්චවෙක්ඛිත්වා පඤ්ච ධම්මේ අජ්ඣත්තං උපට්ඨපෙත්වා පරෝ චෝදේතබ්බෝ කතමේ පඤ්ච ධම්මා අජ්ඣත්තං පච්චවෙක්ඛිතබ්බා:
“මහණෙනි, අනුන්ට චෝදනා කරනු කැමති චෝදක භික්ෂුව විසින් පස් කරුණක් තමා තුළ ඇත්දැයි නුවණින් විමසා පස් කරුණක් තමා තුළ පිහිටුවා ගෙන අන්‍යයන් හට චෝදනා කළ යුතුය. ඒ කවර පස් කරුණක් තමා තුළ ඇත්දැයි නුවණින් විමසිය යුතු ද?
චෝදකේන භික්ඛවේ භික්ඛුනා පරං චෝදේතුකාමේන ඒවං පච්චවෙක්ඛිතබ්බං: පරිසුද්ධකායසමාචාරෝ නු ඛොම්හි, පරිසුද්ධේනම්හි කායසමාචාරේන සමන්නාගතෝ අච්ඡිද්දේන අප්පටිමංසේන. සංවිජ්ජති නු ඛෝ මේ ඒසෝ ධම්මෝ, උදාහු නෝ ති. නෝ චේ භික්ඛු පරිසුද්ධකායසමාචාරෝ හෝති පරිසුද්ධේන කායසමාචාරේන සමන්නාගතෝ අච්ඡිද්දේන අප්පටිමංසේන, තස්ස භවන්ති චත්තාරෝ “ඉංඝ තාව ආයස්මා කායිකං සික්ඛස්සූ”ති ඉතිස්ස භවන්ති වත්තාරෝ.
“මහණෙනි, අනුන්ට චෝදනා කරනු කැමති චෝදක භික්ෂුව විසින් නුවණින් විමසිය යුත්තේ මේ අයුරිනි. ‘මම් වනාහී පිරිසිදු වූ කායික ක්‍රියාවන් ඇති කෙනෙක් වෙම් ද? පිරිසිදු කායික ක්‍රියාවෙන් යුක්ත වූ මා තුළ සිදුරු නැත්තේ වෙයි ද? කෙනෙකුට චෝදනා කළ හැකි වරදින් තොර වූයේ වෙයි ද? මේ කරුණ මා තුළ තිබේ ද? නොතිබේදැ’යි නුවණින් විමසිය යුතු ය. ඉදින් මහණෙනි, ඒ භික්ෂුව පිරිසිදු කායික ක්‍රියාවෙන් නොසිටියේ නම්, සිදුරු රහිත වූ, අන්‍යයන්ගේ චෝදනාවට පාත්‍ර නොවන්නා වූ පිරිසිදු කායික ක්‍රියාවෙන් යුක්ත ව නොසිටියේ නම් ඔහුට මෙලෙස පවසන්නෝ සිටිති. ‘එම්බා ආයුෂ්මත, තමන් පළමුව කායික ව සංවර වෙනු’යි මෙලෙස ඔහු හට පවසන්නෝ වෙත් ම ය.
පුන ච පරං භික්ඛවේ චෝදකේන භික්ඛුනා පරං චෝදේතුකාමේන ඒවං පච්චවෙක්ඛිතබ්බං: “පරිසුද්ධවචීසමාචාරෝ නු ඛොම්හි” පරිසුද්ධේනම්හි වචීසමාචාරේන සමන්නාගතෝ අච්ඡිද්දේන අප්පටිමංසේන සංවිජ්ජති නු ඛෝ මේ ඒසෝ ධම්මෝ, උදාහු නෝති නෝ චේ භික්ඛවේ භික්ඛු පරිසුද්ධ වචීසමාචාරෝ හෝති, පරිසුද්ධේන වචීසමාචාරේන සමන්නාගතෝ අච්ඡිද්දේන අප්පටිමංසේන, තස්ස භවන්ති චත්තාරෝ, “ඉංඝ තාව ආයස්මා වාචසිකං සික්ඛස්සූ”ති. ඉතිස්ස භවන්ති වත්තාරෝ.
තව ද මහණෙනි, අනුන්ට චෝදනා කරනු කැමති චෝදක භික්ෂුව විසින් නුවණින් විමසිය යුත්තේ මේ අයුරිනි. ‘මම් වනාහී පිරිසිදු වූ වාචසික ක්‍රියාවන් ඇති කෙනෙක් වෙම් ද? පිරිසිදු වාචසික ක්‍රියාවෙන් යුක්ත වූ මා තුළ සිදුරු නැත්තේ වෙයි ද? කෙනෙකුට චෝදනා කළ හැකි වරදින් තොර වූයේ වෙයි ද? මේ කරුණ මා තුළ තිබේ ද? නොතිබේදැ’යි නුවණින් විමසිය යුතුය. ඉදින් මහණෙනි, ඒ භික්ෂුව පිරිසිදු වාචසික ක්‍රියාවෙන් නොසිටියේ නම්, සිදුරු රහිත වූ, අන්‍යයන්ගේ චෝදනාවට පාත්‍ර නොවන්නා වූ පිරිසිදු වාචසික ක්‍රියාවෙන් යුක්ත ව නොසිටියේ නම් ඔහුට මෙලෙස පවසන්නෝ සිටිති. ‘එම්බා ආයුෂ්මත, තමන් පළමුව වචනයෙන් සංවර වෙනු’යි මෙලෙස ඔහු හට පවසන්නෝ වෙත් ම ය.
පුන ච පරං භික්ඛවේ චෝදකේන භික්ඛුනා පරං චෝදේතුකාමේන ඒවං පච්චවෙක්ඛිතබ්බං: “මෙත්තං නු ඛෝ මේ චිත්තං පච්චුපට්ඨිතං සබ්‍රහ්මචාරීසු අනාඝාතං, සංවිජ්ජති නු ඛෝ මේ ඒසෝ ධම්මෝ, උදාහු නෝ”ති. නෝ චේ භික්ඛවේ භික්ඛුනෝ මෙත්තං චිත්තං පච්චුපට්ඨිතං හෝති සබ්‍රහ්මචාරීසු අනාඝාතං, තස්ස භවන්ති චත්තාරෝ, “ඉංඝ තාව ආයස්මා සබ්‍රහ්මචාරීසු මෙත්තං චිත්තං පච්චුපට්ඨපේහී”ති. ඉතිස්ස භවන්ති වත්තාරෝ.
තව ද මහණෙනි, අනුන්ට චෝදනා කරනු කැමති චෝදක භික්ෂුව විසින් නුවණින් විමසිය යුත්තේ මේ අයුරිනි. ‘මාගේ මෛත්‍රී චිත්තය සබ්‍රහ්මචාරීන් වහන්සේලා කෙරෙහි වෛර රහිත ව පවතින්නේ වෙයි ද, මේ මෛත්‍රී ධර්මය මා තුළ තිබේ ද? නොතිබේදැ’යි නුවණින් විමසිය යුතු ය. ඉදින් මහණෙනි, ඒ භික්ෂුවගේ මෛත්‍රී චිත්තය සබ්‍රහ්මචාරීන් වහන්සේලා කෙරෙහි වෛර රහිත ව පිහිටා නැත්නම් ඔහුට මෙලෙස පවසන්නෝ සිටිති. ‘එම්බා ආයුෂ්මත, පළමුව සබ්‍රහ්මචාරීන් වහන්සේලා කෙරෙහි මෛත්‍රී චිත්තය පිහිටුවා ගනු’ යි මෙලෙස ඔහු හට පවසන්නෝ වෙත් ම ය.
පුන ච පරං භික්ඛවේ චෝදකේන භික්ඛුනා පරං චෝදේතුකාමේන ඒවං පච්චවෙක්ඛිතබ්බං: “බහුස්සුතෝ නු ඛොම්හි සුතධරෝ සුතසන්නිචයෝ යේ තේ ධම්මා ආදිකල්‍යාණා, මජ්ඣේ කල්‍යාණා පරියෝසානකල්‍යාණා සාත්ථා සබ්‍යඤ්ජනා කේවලපරිපුණ්ණං පරිසුද්ධං බ්‍රහ්මචරියං අභිවදන්ති. තථාරූපා මේ ධම්මා බහුස්සුතා හොන්ති ධතා වචසා පරිචිතා මනසානුපෙක්ඛිතා දිට්ඨියා සුප්පටිවිද්ධා, සංවිජ්ජති නු ඛෝ මේ ඒසෝ ධම්මෝ, උදාහුනෝ”ති. නෝ චේ භික්ඛවේ භික්ඛු බහුස්සුතෝ හෝති සුතධරෝ සුතසන්නිචයෝ, යේ තේ ධම්මා ආදිකල්‍යාණා මජ්ඣේ කල්‍යාණා පරියෝසානකල්‍යාණා සාත්ථා සබ්‍යඤ්ජනා කේවලපරිපුණ්ණං පරිසුද්ධං බ්‍රහ්මචරියං අභිවදන්ති, තථාරූපාස්ස ධම්මා බහුස්සුතා හොන්ති ධතා වචසා පරිචිතා මනසානුපෙක්ඛිතා දිට්ඨියා සුප්පටිවිද්ධා. තස්ස භවන්ති චත්තාරෝ: “ඉංඝ තාව ආයස්මා ආගමං පරියාපුණස්සූ”ති. ඉතිස්ස භවන්ති වත්තාරෝ.
තව ද මහණෙනි, අනුන්ට චෝදනා කරනු කැමති චෝදක භික්ෂුව විසින් නුවණින් විමසිය යුත්තේ මේ අයුරිනි. ‘මම් බහුශ්‍රැත වූ කෙනෙක් ද? ඇසූ ධර්මය දරන්නා වූ ත්, ධර්මය සිතෙහි රැස් කරගත්තා වූ ත් කෙනෙක් වෙම් ද? යම් ධර්මයක් මුල කල්‍යාණ වූ ත්, මැද කල්‍යාණ වූ ත්, අවසානය කල්‍යාණ වූ ත්, අර්ථ සහිත වූ ත්, ව්‍යංජන සහිත වූ ත්, මුළුමනින් ම පිරිපුන්, පිරිසිදු නිවන් මග පවසන්නේ වෙයි ද, එබඳු වූ ධර්මය මා විසින් බොහෝ සෙයින් අසන ලද්දේ ය. දරන ලද්දේ ය. වචනයෙන් පිරිවහන ලද්දේ ය. මනසින් තේරුම් ගන්නා ලද්දේ ය. නුවණින් අවබෝධ කරගන්නා ලද්දේ ය යන මේ කරුණ මා තුළ තිබේද? නොතිබේදැ’යි නුවණින් විමසිය යුතු ය. මහණෙනි, ඉදින් යම්හෙයකින් ඒ භික්ෂුව බහුශ්‍රැත නොවේ නම්, සුතධර, සුත සන්නිචය නොවේ නම් මුල, මැද, අග කල්‍යාණ වූ, අර්ථ ව්‍යංජන සහිත වූ, මුළුමනින් ම පිරිපුන්, පිරිසිදු නිවන් මග විස්තර වන යම් ධර්මයක් ඇද්ද, ඒ ධර්මය බොහෝ කොට නොඅසන ලද්දේ නම් එබඳු වූ ධර්මය ඔහු විසින් නොදරා ගන්නා ලද්දේ නම්, වචනයෙන් නුපුහුණු කරන ලද්දේ නම්, මනසින් නොවිමසන ලද්දේ නම්, නුවණින් අවබෝධ නොකරන ලද්දේ නම්, ඔහුට මෙලෙස පවසන්නෝ සිටිති. ‘එම්බා ආයුෂ්මත, පළමුව ධර්මය ඉගෙන ගනු’ යි මේ අයුරින් ඔහුට පවසන්නෝ වෙත් ම ය.
පුන ච පරං භික්ඛවේ චෝදකේන භික්ඛුනා පරං චෝදේතුකාමේන ඒවං පච්චවෙක්ඛිතබ්බං. “උභයානි නු ඛෝ මේ පාතිමොක්ඛානි විත්ථාරේන ස්වාගතානි හොන්ති, සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ. සංවිජ්ජති නු ඛෝ මේ ඒසෝ ධම්මෝ. උදාහු නෝ”ති. නෝ චේ භික්ඛවේ භික්ඛුනෝ උභයානි පාතිමොක්ඛානි විත්ථාරේන ස්වාගතානි හොන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ. ඉදං පනායස්මා “කත්ථ වුත්තං භගවතා”ති ඉති පුට්ඨෝ න සම්පායති, තස්ස භවන්ති චත්තාරෝ: “ඉංඝ තාව ආයස්මා විනයං සික්ඛස්සූ”ති ඉතිස්ස භවන්ති වත්තාරෝ. ඉමේ පඤ්ච ධම්මා අජ්ඣත්තං පච්චවෙක්ඛිතබ්බා.
තව ද මහණෙනි, අනුන්ට චෝදනා කරනු කැමති චෝදක භික්ෂුව විසින් නුවණින් විමසිය යුත්තේ මේ අයුරිනි. ‘උභය ප්‍රාතිමෝක්ෂයෝ මා විසින් විස්තර වශයෙන් යහපත් ලෙස පිළිගන්නා ලද්දාහු ද? සූත්‍ර වශයෙන් ද, අනුව්‍යංජන වශයෙන් ද මනාකොට බෙදා මනාකොට පවත්වා මනාකොට සුනිශිත කරන ලද්දාහු ද, මේ ධර්මය මා තුළ තිබේ ද? නොතිබේ දැ’යි මහණෙනි, ඉදින් යම් හෙයකින් භික්ෂුව උභය ප්‍රාතිමෝක්ෂයෝ විස්තර වශයෙන් යහපත් ලෙස නොපිළිගන්නා ලද්දාහු, සූත්‍ර වශයෙන් ද, අනුව්‍යංජන වශයෙන් ද මනාකොට බෙදා මනාකොට පවත්වා මනාකොට සුනිශිත නොකරන ලද්දාහු, එකල්හී ‘ආයුෂ්මතුනි, මෙකරුණ භාග්‍යවතුන් වහන්සේ විසින් කොතැනදී වදාරණ ලද්දේ ද?’ මෙසේ ඇසූ කල්හී කරුණු සපයා ගත නොහැකි වන්නේ ය. එවිට ඔහුට මෙසේ පවසන්නෝ සිටිති. ‘එම්බා ආයුෂ්මත, පළමුව විනයෙහි හික්මෙනු’ යි මේ අයුරින් ඔහු හට පවසන්නෝ වෙත් ම ය. මහණෙනි, තමා තුළින් නුවණින් විමසා බැලිය යුතු පස් කරුණ මෙය යි.
කතමේ පඤ්චධම්මා අජ්ඣත්තං උපට්ඨපේතබ්බා: කාලේන වක්ඛාමි නෝ අකාලේන, භූතේන වක්ඛාමි නෝ අභූතේන, සණ්හේන වක්ඛාමි නෝ ඵරුසේන, අත්ථසංහිතේන වක්ඛාමි නෝ අනත්ථසංහිතේන. මෙත්තචිත්තෝ වක්ඛාමි නෝ දෝසන්තරෝති. ඉමේ පඤ්ච ධම්මා අජ්ඣත්තං උපට්ඨපේතබ්බා.
මහණෙනි, තමා තුළ පිහිටුවා ගත යුතු පස් කරුණ කුමක් ද? එනම් ‘මම් සුදුසු කාලය බලා කියමි, නොකල්හී නොකියමි. සත්‍ය කරුණකින් කියමි, අසත්‍ය කරුණකින් නොකියමි. මොලොක් වචනයෙන් කියමි, දරුණු වචනයෙන් නොකියමි. යහපත සළසනු පිණිස කියමි, අයහපත සළසනු පිණිස නොකියමි. මෛත්‍රී සිතින් කියමි, ද්වේෂ සිතින් නොකියමි’ යි මේ පස් කරුණ තමා තුළ පිහිටුවා ගත යුත්තේ ය.
චෝදකේන භික්ඛවේ භික්ඛුනා ඉමේ පඤ්ච ධම්මේ අජ්ඣත්තං පච්චවෙක්ඛිත්වා, ඉමේ පඤ්ච ධම්මේ අජ්ඣත්තං උපට්ඨපෙත්වා පරෝ චෝදේතබ්බෝති.
මහණෙනි, අනුන්ට චෝදනා කරනු කැමති චෝදක භික්ෂුව තමා තුළ පස් කරුණ ප්‍රත්‍යවෙක්ෂා කරමින් ද, තමා තුළ මේ පස් කරුණ පිහිටුවා ගනිමින් ද අනුන්ට චෝදනා කළ යුත්තේ ය.
සාදු! සාදු!! සාදු!!!
කුසිනාරා සූත්‍රය නිමා විය.
