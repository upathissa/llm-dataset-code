අංගුත්තර නිකාය
චතුක්ක නිපාතෝ
4.1.4.1. චක්ක සුත්තං
4.1.4.1. චක්‍රය ගැන වදාළ දෙසුම
(සාවත්ථි නිදානං)
සැවැත් නුවර දී ය.......
“චත්තාරිමානි භික්ඛවේ, චක්කානි, යේහි සමන්නාගතානං දේවමනුස්සානං චතුචක්කං වත්තති, යේහි සමන්නාගතා දේවමනුස්සා නචිරස්සේව මහන්තත්තං වේපුල්ලත්තං පාපුණන්ති භෝගේසු. කතමානි චත්තාරි? පතිරූපදේසවාසෝ, සප්පුරිසූපස්සයෝ අත්තසම්මාපණිධි, පුබ්බේ ච කතපුඤ්ඤතා.
මහණෙනි, මේ චක්‍රයෝ සතරකි. යමකින් යුක්ත වූ දෙවි මිනිසුන් හට සතර චක්‍රයක් පවතියි නම්, යමකින් යුක්ත වූ දෙවි මිනිස්හු නොබෝ කලකින් ම භෝග සම්පත්තියෙන් මහත් බවට ත්, විපුල බවට ත් පත්වෙත් නම්, ඒ සතර චක්‍රයන් මොනවාද?එනම් පින් දහම් කිරීමට යෝග්‍ය ප්‍රදේශයක වාසය කිරීම ත්, සත්පුරුෂයන්ගේ ආශ්‍රය ත්, තමා මනාකොට ශ්‍රද්ධාදී ගුණධර්මයන්හී පිහිටුවා ගැනීම ත්, පෙර කරන ලද පින් ඇති බව ත් ය.
ඉමානි ඛෝ භික්ඛවේ, චත්තාරි චක්කානි, යේහි සමන්නාගතානං දේවමනුස්සානං චතුචක්කං වත්තති, යේහි සමන්නාගතා දේවමනුස්සා නචිරස්සේව මහන්තත්තං වේපුල්ලත්තං පාපුණන්ති භෝගේසූ”ති.
මහණෙනි, මේ චක්‍රයෝ සතරකි. යමකින් යුක්ත වූ දෙවි මිනිසුන් හට සතර චක්‍රයක් පවතියි නම්, යමකින් යුක්ත වූ දෙවි මිනිස්හු නොබෝ කලකින් ම භෝග සම්පත්තියෙන් මහත් බවට ත්, විපුල බවට ත් පත්වෙත් නම්, ඒ සතර චක්‍රයන් මේවා ය.(ගාථා)
“පතිරූපේ වසේ දේසේ, අරියචිත්තකරෝ සියා;සම්මාපණිධිසම්පන්නෝ, පුබ්බේ පුඤ්ඤකතෝ නරෝ;ධඤ්ඤං ධනං යසෝ කිත්ති, සුඛං චේතාධිවත්තතී”ති.

මනුෂ්‍යයා පින් දහම් කළ හැකි ප්‍රදේශයක වාසය කරන්නේ ය. බුද්ධාදී ආර්ය උතුමන් කෙරෙහි සිත පහදවා ගන්නේ ය. තමා මැනැවින් කුසලයෙහි පිහිටා සිටින්නේ ය. පෙර කළ පින් ඇති බව ද ඇත්තේ ය. මෙබඳු තැනැත්තා ධාන්‍යය ද, ධනය ද, යසස ද, කීර්තිය ද, සැපය ද, යන මෙහි බලවත් වන්නේ ය.
සාදු! සාදු!! සාදු!!!
චක්ක සූත්‍රය නිමා විය.
