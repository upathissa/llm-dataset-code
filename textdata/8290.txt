අංගුත්තර නිකාය
චතුක්ක නිපාතෝ
4.1.1.3. පඨම ඛත සුත්තං
4.1.1.3. ගුණ සාරා ගැනීම ගැන වදාළ පළමු දෙසුම
“චතූහි , භික්ඛවේ, ධම්මේහි සමන්නාගතෝ බාලෝ අව්‍යත්තෝ අසප්පුරිසෝ ඛතං උපහතං අත්තානං පරිහරති, සාවජ්ජෝ ච හෝති සානුවජ්ජෝ විඤ්ඤූනං, බහුඤ්ච අපුඤ්ඤං පසවති. කතමේහි චතූහි? අනනුවිච්ච අපරියෝගාහෙත්වා අවණ්ණාරහස්ස වණ්ණං භාසති, අනනුවිච්ච අපරියෝගාහෙත්වා වණ්ණාරහස්ස අවණ්ණං භාසති, අනනුවිච්ච අපරියෝගාහෙත්වා අප්පසාදනීයේ ඨානේ පසාදං උපදංසේති, අනනුවිච්ච අපරියෝගාහෙත්වා පසාදනීයේ ඨානේ අප්පසාදං උපදංසේති - ඉමේහි ඛෝ, භික්ඛවේ, චතූහි ධම්මේහි සමන්නාගතෝ බාලෝ අව්‍යත්තෝ අසප්පුරිසෝ ඛතං උපහතං අත්තානං පරිහරති, සාවජ්ජෝ ච හෝති සානුවජ්ජෝ විඤ්ඤූනං, බහුඤ්ච අපුඤ්ඤං පසවතීති.
මහණෙනි, සතර කරුණකින් යුක්ත බාල වූ, අව්‍යක්ත වූ අසත්පුරුෂයා සාරා ගත් ගුණ ඇති ව, වනසා ගත් ගුණ ඇති ජීවිතයක් පරිහරණය කරයි. දොස් සහිත වූයේ වෙයි. නැණවතුනට දොස් සහිත වූවෙක් ද වෙයි. බොහෝ පව් ද රැස් කරයි. ඒ කවර කරුණු සතරකින් ද යත්;1. නොවිමසා, සම්පූර්ණයෙන් කරුණු නොසොයා වර්ණනා නොකළ යුතු තැනැත්තා ව වර්ණනා කරයි.2. නොවිමසා, සම්පූර්ණයෙන් කරුණු නොසොයා වර්ණනා කළ යුතු තැනැත්තාට නින්දා අපහාස කරයි.3. නොවිමසා, සම්පූර්ණයෙන් කරුණු නොසොයා අපැහැදිය යුතු කරුණෙහි පැහැදීම ඇති කරගනියි.4. නොවිමසා, සම්පූර්ණයෙන් කරුණු නොසොයා පැහැදිය යුතු කරුණෙහි අපැහැදීම ඇති කරගනියි.මහණෙනි, මේ සතර කරුණකින් යුක්ත බාල වූ, අව්‍යක්ත වූ අසත්පුරුෂයා සාරා ගත් ගුණ ඇති ව, වනසා ගත් ගුණ ඇති ජීවිතයක් පරිහරණය කරයි. දොස් සහිත වූයේ වෙයි. නැණවතුනට දොස් සහිත වූවෙක් ද වෙයි. බොහෝ පව් ද රැස් කරයි.
“චතූහි, භික්ඛවේ, ධම්මේහි සමන්නාගතෝ පණ්ඩිතෝ වියත්තෝ සප්පුරිසෝ අක්ඛතං අනුපහතං අත්තානං පරිහරති, අනවජ්ජෝ ච හෝති අනනුවජ්ජෝ විඤ්ඤූනං, බහුඤ්ච පුඤ්ඤං පසවති. කතමේහි චතූහි? අනුවිච්ච පරියෝගාහෙත්වා අවණ්ණාරහස්ස අවණ්ණං භාසති , අනුවිච්ච පරියෝගාහෙත්වා වණ්ණාරහස්ස වණ්ණං භාසති, අනුවිච්ච පරියෝගාහෙත්වා අප්පසාදනීයේ ඨානේ අප්පසාදං උපදංසේති, අනුවිච්ච පරියෝගාහෙත්වා පසාදනීයේ ඨානේ පසාදං උපදංසේති - ඉමේහි ඛෝ, භික්ඛවේ, චතූහි ධම්මේහි සමන්නාගතෝ පණ්ඩිතෝ වියත්තෝ සප්පුරිසෝ අක්ඛතං අනුපහතං අත්තානං පරිහරති, අනවජ්ජෝ ච හෝති අනනුවජ්ජෝ විඤ්ඤූනං, බහුඤ්ච පුඤ්ඤං පසවතී”ති.
මහණෙනි, සතර කරුණකින් යුක්ත නුවණැති වූ, ව්‍යක්ත වූ සත්පුරුෂයා සාරා නොගත් ගුණ ඇති ව, වනසා නොගත් ගුණ ඇති ජීවිතයක් පරිහරණය කරයි. නිදොස් වූයේ වෙයි. නැණවතුනට දොස් රහිත වූවෙක් ද වෙයි. බොහෝ පින් ද රැස් කරයි. ඒ කවර කරුණු සතරකින් ද යත්;1. විමසා, සම්පූර්ණයෙන් කරුණු සොයා වර්ණනා නොකළ යුතු තැනැත්තා ව වර්ණනා නොකරයි.2. විමසා, සම්පූර්ණයෙන් කරුණු සොයා වර්ණනා කළ යුතු තැනැත්තා ව වර්ණනා කරයි.3. විමසා, සම්පූර්ණයෙන් කරුණු සොයා අපැහැදිය යුතු කරුණෙහි අපැහැදීම ඇති කරගනියි.4. විමසා, සම්පූර්ණයෙන් කරුණු සොයා පැහැදිය යුතු කරුණෙහි පැහැදීම ඇති කරගනියි.මහණෙනි, මේ සතර කරුණකින් යුක්ත නුවණැති වූ, ව්‍යක්ත වූ සත්පුරුෂයා සාරා නොගත් ගුණ ඇති ව, වනසා නොගත් ගුණ ඇති ජීවිතයක් පරිහරණය කරයි. නිදොස් වූයේ වෙයි. නැණවතුනට දොස් රහිත වූවෙක් ද වෙයි. බොහෝ පින් ද රැස් කරයි.
යෝ නින්දියං පසංසති,තං වා නින්දති යෝ පසංසියෝ;විචිනාති මුඛේන සෝ කලිං,කලිනා තේන සුඛං න වින්දති.

යමෙක් නින්දා ලැබිය යුත්තා පසසයි ද, යමෙක් පැසසුම් ලැබිය යුත්තාට ගරහයි ද, ඔහු තම මුඛය හේතුවෙන් පව් රැස් කරගන්නේ ය. පවින් පවක් ම විනා සැපයක් නොවිඳියි.
අප්පමත්තෝ අයං කලි,යෝ අක්ඛේසු ධනපරාජයෝ;සබ්බස්සාපි සහාපි අත්තනා,අයමේව මහන්තතරෝ කලි;යෝ සුගතේසු මනං පදෝසයේ.

යමෙක් සූදු ක්‍රීඩාවෙකින් තමා ත් සමඟ තමාගේ සියළුම දේපල වස්තුව ත් පරදින්නේ ද, මෙය අල්ප වූ පරාජයකි. එහෙත් යමෙක් යහපත් මගට පිළිපන්නවුන් කෙරෙහි සිත දූෂ්‍ය කරගන්නේ ද, මහත් ම පරාජය යනු මෙය යි.
සතං සහස්සානං නිරබ්බුදානං,ඡත්තිංසතිං පඤ්ච ච අබ්බුදානි;යමරියගරහී නිරයං උපේති,වාචං මනඤ්ච පණිධාය පාපක”න්ති.

යම් හෙයකින් දරුණු වචනයෙන් ද, දූෂිත සිතින් ද යුතුව ආර්යයන් හට ගරහා නිරයෙහි උපදියි ද, එහි නිරබ්බුද එක්ලක්ෂ තිස් හයක කාලයකුත්, අබ්බුද පහක කාලයකුත් දුක් විඳින්නේ ය.
පඨම ඛත සූත්‍රය නිමා විය.
