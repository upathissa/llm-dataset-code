සංයුත්ත නිකාය
සගාථ වග්ගෝ
1.2.2. නන්දති සුත්තං
1.2.2. සතුටුවීම ගැන වදාළ දෙසුම
සාවත්‌ථියං...
සැවැත් නුවර ජේතවනාරාමයේදීය .........................
ඒකමන්‌තං ඨිතා ඛෝ සා දේවතා භගවතෝ සන්‌තිකේ ඉමං ගාථං අභාසි.
එකත්පසෙක සිටි ඒ දෙවියා, භාග්‍යවතුන් වහන්සේ සමීපයේ මේ ගාථාව පැවසුවා.
නන්‌දති පුත්‌තේහි පුත්‌තිමා
ගෝමිකෝ ගෝහි තථේව නන්‌දති
උපධීහි නරස්‌ස නන්‌දනා
න හි සෝ නන්‌දති යෝ නිරූපධීති
“දරුවො ඉන්න කෙනා සතුටු වෙන්නෙ දරුවන් නිසාමයි. ඒ වගේම ගවපට්ටි හිමියා සතුටු වෙන්නෙ ගවයන් නිසාමයි. මේ කෙලෙස් තියෙන නිසයි මිනිස්සුන්ට සතුටක් තියෙන්නෙ. යම් කෙනෙකුට කෙලෙස් නැත්නම්, එයාට ජීවිතේ සතුටක් නෑ.”
(භගවා);
(භාග්‍යවතුන් වහන්සේ) :
සෝචති පුත්‌තේහි පුත්‌තිමා
ගෝමිකෝ ගෝහි තථේව සෝචති
උපධීහි නරස්‌ස සෝචනා
න හි සෝ සෝචති යෝ නිරූපධීති
“නෑ! දරුවො ඉන්න කෙනා අන්තිමේදී දරුවො නිසාම ශෝක වෙනවා. ඒ වගේම ගවපට්ටි හිමියා ඒ ගවයන් නිසාම ශෝක වෙනවා. මේ කෙලෙස් නිසා මිනිසුන්ට තියෙන්නෙ ශෝකමයි. යම් කෙනෙකුට කෙලෙස් නැත්නම්, එයා ශෝක වෙන්නෙ නෑ.”
සාදු! සාදු!! සාදු!!!
