සංයුත්ත නිකාය
මහා වග්ගෝ
1.14.2. දුතිය බල සුත්තං
1.14.2. සවිය ගැන වදාළ දෙවෙනි දෙසුම
සෙය්‍යථාපි භික්ඛවේ, යේ කේචි බලකරණීයා කම්මන්තා කරීයන්ති, සබ්බේ තේ පඨවිං නිස්සාය පඨවියං පතිට්ඨාය. ඒවමේතේ බලකරණීයා කම්මන්තා කරීයන්ති. ඒවමේව ඛෝ භික්ඛවේ, භික්ඛු සීලං නිස්සාය සීලේ පතිට්ඨාය අරියං අට්ඨංගිකං මග්ගං භාවේති, අරියං අට්ඨංගිකං මග්ගං බහුලීකරෝති. කථඤ්ච භික්ඛවේ, භික්ඛු සීලං නිස්සාය සීලේ පතිට්ඨාය අරියං අට්ඨංගිකං මග්ගං භාවේති, අරියං අට්ඨංගිකං මග්ගං බහුලීකරෝති: ඉධ භික්ඛවේ, භික්ඛු සම්මාදිට්ඨිං භාවේති රාගවිනයපරියෝසානං දෝසවිනයපරියෝසානං මෝහවිනයපරියෝසානං ....(පෙ).... සම්මාසමාධිං භාවේති. රාගවිනයපරියෝසානං දෝසවිනයපරියෝසානං මෝහවිනයපරියෝසානං. ඒවං ඛෝ භික්ඛවේ, භික්ඛු සීලං නිස්සාය සීලේ පතිට්ඨාය අරියං අට්ඨංගිකං මග්ගං භාවේති, අරියං අට්ඨංගිකං මග්ගං බහුලීකරෝතීති.
මහණෙනි, යම් සේ කායික සවියෙන් යුතු ව කළ යුතු යම්කිසි කර්මාන්තාදිය කරත් නම්, ඒ සියල්ල පොළොව නිසා, පොළොවෙහි පිහිටා මෙසේ මේ කාය බලයෙන් කළ යුතු කර්මාන්ත කරනු ලැබේ.
එසෙයින් ම මහණෙනි, භික්ෂුවක් සීලය නිසා, සීලයෙහි පිහිටා ආර්ය අෂ්ටාංගික මාර්ගය වඩයි. ආර්ය අෂ්ටාංගික මාර්ගය බහුල කරයි.
මහණෙනි, භික්ෂුව සීලය නිසා, සීලයෙහි පිහිටා ආර්ය අෂ්ටාංගික මාර්ගය දියුණු කරන්නේ කෙසේ ද? ආර්ය අෂ්ටාංගික මාර්ගය බහුල ව ප්‍රගුණ කරන්නේ කෙසේ ද?
මහණෙනි, මෙහිලා භික්ෂුව රාගය දුරු කිරීම අවසානය කොට ගෙන, ද්වේෂය දුරු කිරීම අවසානය කොට ගෙන, මෝහය දුරු කිරීම අවසානය කොට ගෙන නිවැරදි දෘෂ්ටිය දියුණු කරයි. ….(පෙ)…. රාගය දුරු කිරීම අවසානය කොට ගෙන, ද්වේෂය දුරු කිරීම අවසානය කොට ගෙන, මෝහය දුරු කිරීම අවසානය කොට ගෙන නිවැරදි චිත්තේකාග්‍රතාවය දියුණු කරයි.
මහණෙනි, භික්ෂුව සීලය නිසා, සීලයෙහි පිහිටා මෙසේ ආර්ය
අෂ්ටාංගික මාර්ගය දියුණු කරයි. මෙසේ ආර්ය අෂ්ටාංගික මාර්ගය බහුල ව ප්‍රගුණ කරයි.
සාදු! සාදු!! සාදු!!!
දුතිය බල සූත්‍රය නිමා විය.
