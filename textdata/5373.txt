සංයුත්ත නිකාය
සළායතන වග්ගෝ
4.1.16. දුක්කර සුත්තං
4.1.16. දුෂ්කර දේ ගැන වදාළ දෙසුම
කින්නු ඛෝ ආවුසෝ සාරිපුත්ත ඉමස්මිං ධම්මවිනයේ දුක්කරන්ති. පබ්බජ්ජා ඛෝ ආවුසෝ ඉමස්මිං ධම්මවිනයේ දුක්කරාති. පබ්බජිතේන පනාවුසෝ කිං දුක්කරන්ති. පබ්බජිතේන ඛෝ ආවුසෝ අභිරති දුක්කරාති. අභිරතේන පන ආවුසෝ කිං දුක්කරන්ති. අභිරතේන ඛෝ ආවුසෝ ධම්මානුධම්මපටිපත්ති දුක්කරාති. කීව චිරං පනාවුසෝ ධම්මානුධම්මපටිපන්නෝ භික්ඛු අරහං අස්සාති. න චිරං ආවුසෝති.
“ප්‍රිය ආයුෂ්මත් සාරිපුත්තයෙනි, මේ ශාසනයෙහි දුෂ්කර දේ මොකක්ද?” “ආයුෂ්මත, මේ ශාසනයෙහි පැවිද්ද යනු දුෂ්කර දෙයක්.” “ප්‍රිය ආයුෂ්මතුනි, පැවිදි වූ කෙනෙකුට ඇති දුෂ්කර දේ මොකක්ද?” “ආයුෂ්මත, පැවිදි වූ කෙනෙකුට ඇති දුෂ්කර දේ නම්, ශාසන බ්‍රහ්මචරියාවට ඇලී සිටීමයි.” “ප්‍රිය ආයුෂ්මතුනි, ශාසන බ්‍රහ්මචරියාවෙහි ඇලී සිටින කෙනෙකුට ඇති දුෂ්කර දේ මොකක්ද?” “ආයුෂ්මත, ශාසන බ්‍රහ්මචරියාවෙහි ඇලී සිටින කෙනෙකුට ඇති දුෂ්කර දේ නම්, ධම්මානුධම්ම පටිපදාවයි.” “ප්‍රිය ආයුෂ්මතුනි, ධම්මානුධම්ම පටිපදාවෙහි යෙදෙන භික්ෂුව කොපමණ කලකින් අරහත්වයට පත්වේවිද?” “ආයුෂ්මත, එච්චර කලක් යන්නේ නෑ.”
සාදු ! සාදු !! සාදු !!!
දුක්කර සූත්‍රය නිමා විය.
ජම්බුඛාදකසංයුත්තං සමත්තං.
ජම්බුඛාදක සංයුත්තය සමාප්තයි.
තත්‍රැද්දානං:-
එහි පිළිවෙළ උද්දානය යි.
නිබ්බානං අරහත්තඤ්ච ධම්මවාදී කිමත්ථියං
අස්සාසෝ පරමස්සාසෝ වේදනා ආසවෝ තථා
අවිජ්ජා තණ්හා ඕඝෝච උපාදානං භවෝපිච
දුක්ඛඤ්චේව සක්කායෝ දුක්කරඤ්චේති සෝළස
නිබ්බාන සූත්‍රය, අරහත්ත සූත්‍රය, ධම්මවාදී සූත්‍රය, කිමත්ථිය සූත්‍රය, අස්සාස සූත්‍රය, පරමස්සාස සූත්‍රය, වේදනා සූත්‍රය, ආසව සූත්‍රය, අවිජ්ජා සූත්‍රය, තණ්හා සූත්‍රය, ඕඝ සූත්‍රය, උපාදාන සූත්‍රය, භව සූත්‍රය, දුක්ඛ සූත්‍රය, සක්කාය සූත්‍රය, දුක්කර සූත්‍රය වශයෙන් මෙම වර්ගයෙහි සූත්‍ර දහසයකි.
