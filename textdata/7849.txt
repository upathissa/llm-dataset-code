අංගුත්තර නිකාය
දසක නිපාතෝ
10.1.5.7. මහාලි සුත්තං
10.1.5.7. මහාලි ලිච්ඡවි රජුට වදාළ දෙසුම
ඒකං සමයං භගවා වේසාලියං විහරති මහාවනේ කූටාගාරසාලායං අථ ඛෝ මහාලි ලිච්ඡවී යේන භගවා තේනුපසංකමි. උපසංකමිත්වා භගවන්තං අභිවාදෙත්වා ඒකමන්තං නිසීදි. ඒකමන්තං නිසින්නෝ ඛෝ මහාලි ලිච්ඡවි භගවන්තං ඒතදවෝච:
එක් සමයක භාග්‍යවතුන් වහන්සේ විශාලායෙහි මහා වනයෙහි කූටගාර ශාලාවෙහි වැඩවසන සේක. එකල්හී මහාලි ලිච්ඡවී රජු භාග්‍යවතුන් වහන්සේ යම් තැනක වැඩසිටි සේක් ද, එතැනට පැමිණියේ ය. පැමිණ භාග්‍යවතුන් වහන්සේට සකසා වන්දනා කොට එකත්පස්ව හිඳගත්තේ ය. එකත්පස් ව හුන් මහාලි ලිච්ඡවී රජු භාග්‍යවතුන් වහන්සේට මෙකරුණ පැවසුවේ ය.
“කෝ නු ඛෝ භන්තේ හේතු, කෝ පච්චයෝ, පාපස්ස කම්මස්ස කිරියාය, පාපස්ස කම්මස්ස පවත්තියාති?”

“ස්වාමීනී, පාප කර්මයක් කිරීමට හෝ වේවා, පාප කර්මයක් පැවැත්වීමට හෝ වේවා හේතුවන දෙය කුමක් ද? ප්‍රත්‍යය වන දෙය කුමක් ද?”
ලෝභෝ ඛෝ මහාලි හේතු, ලෝභෝ පච්චයෝ පාපස්ස කම්මස්ස කිරියාය, පාපස්ස කම්මස්ස පවත්තියා. දෝසෝ ඛෝ මහාලි හේතු, දෝසෝ පච්චයෝ, පාපස්ස කම්මස්ස කිරියාය, පාපස්ස කම්මස්ස පවත්තියා, මෝහෝ ඛෝ මහාලි හේතු, මෝහෝ පච්චයෝ පාපස්ස කම්මස්ස කිරියාය, පාපස්ස කම්මස්ස පවත්තියා. අයෝනිසෝ මනසිකාරෝ ඛෝ මහාලි හේතු, අයෝනිසෝ මනසිකාරෝ පච්චයෝ පාපස්ස කම්මස්ස කිරියාය, පාපස්ස කම්මස්ස පවත්තියා, මිච්ඡා පණිහිතං ඛෝ මහාලි චිත්තං හේතු, මිච්ඡා පණිහිතං චිත්තං පච්චයෝ පාපස්ස කම්මස්ස කිරියාය පාපස්ස කම්මස්ස පවත්තියා, අයං ඛෝ මහාලි හේතු, අයං පච්චයෝ පාපස්ස කම්මස්ස කිරියාය, පාපස්ස කම්මස්ස පවත්තියා ති.
“මහාලි, පාප කර්මයක් කිරීමට හෝ වේවා, පාප කර්මයක් පැවැත්වීමට හෝ වේවා ලෝභය හේතු වන්නේ ය. ලෝභය ප්‍රත්‍යය වන්නේ ය. මහාලි, පාප කර්මයක් කිරීමට හෝ වේවා, පාප කර්මයක් පැවැත්වීමට හෝ වේවා ද්වේෂය හේතු වන්නේ ය. ද්වේෂය ප්‍රත්‍යය වන්නේ ය. මහාලි, පාප කර්මයක් කිරීමට හෝ වේවා, පාප කර්මයක් පැවැත්වීමට හෝ වේවා මෝහය හේතු වන්නේ ය. මෝහය ප්‍රත්‍යය වන්නේ ය. මහාලි, පාප කර්මයක් කිරීමට හෝ වේවා, පාප කර්මයක් පැවැත්වීමට හෝ වේවා නුවණින් තොර ව මෙනෙහි කිරීම හේතු වන්නේ ය. නුවණින් තොර ව මෙනෙහි කිරීම ප්‍රත්‍යය වන්නේ ය. මහාලි, පාප කර්මයක් කිරීමට හෝ වේවා, පාප කර්මයක් පැවැත්වීමට හෝ වේවා වැරදි ලෙස සිත පිහිටුවා තිබීම හේතු වන්නේ ය. වැරදි ලෙස සිත පිහිටුවා තිබීම ප්‍රත්‍යය වන්නේ ය. මහාලි, පාප කර්මයක් කිරීමට හෝ වේවා, පාප කර්මයක් පැවැත්වීමට හෝ වේවා හේතු වන්නේ මෙයයි. ප්‍රත්‍යය වන්නේ මෙය යි.”
කෝ පන භන්තේ හේතු, කෝ පච්චයෝ කල්‍යාණස්ස කම්මස්ස කිරියාය, කල්‍යාණස්ස කම්මස්ස පවත්තියාති?
“ස්වාමීනී, කල්‍යාණ කර්මයක් කිරීමට හෝ වේවා, කල්‍යාණ කර්මයක් පැවැත්වීමට හෝ වේවා හේතුවන දෙය කුමක් ද? ප්‍රත්‍යය වන දෙය කුමක් ද?”
අලෝභෝ ඛෝ මහාලි හේතු, අලෝභෝ පච්චයෝ කල්‍යාණස්ස කම්මස්ස කිරියාය, කල්‍යාණස්ස කම්මස්ස පවත්තියා, අදෝසෝ ඛෝ මහාලි ....(පෙ).... අමෝහෝ ඛෝ මහාලි හේතු, අමෝහෝ පච්චයෝ කල්‍යාණස්ස කම්මස්ස කිරියාය, කල්‍යාණස්ස කම්මස්ස පවත්තියා. යෝනිසෝ මනසිකාරෝ ඛෝ මහාලි හේතු, යෝනිසෝ මනසිකාරෝ පච්චයෝ කල්‍යාණස්ස කම්මස්ස කිරියාය, කල්‍යාණස්ස කම්මස්ස පවත්තියා. සම්මාපණිහිතං ඛෝ මහාලි චිත්තං හේතු, සම්මාපණිහිතං චිත්තං පච්චයෝ, කල්‍යාණස්ස කම්මස්ස කිරියාය, කල්‍යාණස්ස කම්මස්ස පවත්තියා. අයං ඛෝ මහාලි හේතු අයං පච්චයෝ, කල්‍යාණස්ස කම්මස්ස කිරියාය, කල්‍යාණස්ස කම්මස්ස පවත්තියා.
“මහාලි, කල්‍යාණ කර්මයක් කිරීමට හෝ වේවා, කල්‍යාණ කර්මයක් පැවැත්වීමට හෝ වේවා අලෝභය හේතු වන්නේ ය. අලෝභය ප්‍රත්‍යය වන්නේ ය. මහාලි, කල්‍යාණ කර්මයක් කිරීමට හෝ වේවා, කල්‍යාණ කර්මයක් පැවැත්වීමට හෝ වේවා අද්වේෂය හේතු වන්නේ ය. අද්වේෂය ප්‍රත්‍යය වන්නේ ය. මහාලි, කල්‍යාණ කර්මයක් කිරීමට හෝ වේවා, කල්‍යාණ කර්මයක් පැවැත්වීමට හෝ වේවා අමෝහය හේතු වන්නේ ය. අමෝහය ප්‍රත්‍යය වන්නේ ය. මහාලි, කල්‍යාණ කර්මයක් කිරීමට හෝ වේවා, කල්‍යාණ කර්මයක් පැවැත්වීමට හෝ වේවා නුවණින් යුක්ත ව මෙනෙහි කිරීම හේතු වන්නේ ය. නුවණින් යුක්ත ව මෙනෙහි කිරීම ප්‍රත්‍යය වන්නේ ය. මහාලි, කල්‍යාණ කර්මයක් කිරීමට හෝ වේවා, කල්‍යාණ කර්මයක් පැවැත්වීමට හෝ වේවා නිවැරදි ලෙස සිත පිහිටුවා තිබීම හේතු වන්නේ ය. නිවැරදි ලෙස සිත පිහිටුවා තිබීම ප්‍රත්‍යය වන්නේ ය.
මහාලි, කල්‍යාණ කර්මයක් කිරීමට හෝ වේවා, කල්‍යාණ කර්මයක් පැවැත්වීමට හෝ වේවා හේතු වන්නේ මෙය යි. ප්‍රත්‍යය වන්නේ මෙය යි.
ඉමේ ච ඛෝ මහාලි දස ධම්මා ලෝකේ න සංවිජ්ජෙය්‍යුං, නයිදං පඤ්ඤායේථ අධම්මචරියා විසමචරියාති වා, ධම්මචරියා සමචරියාති වා, යස්මා ච ඛෝ මහාලි ඉමේ දස ධම්මා ලෝකේ සංවිජ්ජන්ති, තස්මා පඤ්ඤායති අධම්මචරියා විසමචරියාති වා ධම්මචරියා සමචරියාති වාති.
මහාලි, ලොවෙහි මෙම දස ධර්මයෝ නොතිබුණාහු නම් අධර්ම චරියා, විසම චරියා හෝ දක්නට නොලැබෙන්නේ ය. ධර්ම චරියා, සම චරියා හෝ දක්නට නොලැබෙන්නේ ය. මහාලි, යම් හෙයකින් මේ දස ධර්මයෝ ලෝකයෙහි තිබෙත් ද, එහෙයින් ම අධර්ම චරියා, විසම චරියා දක්නට ලැබෙන්නේ ය. ධර්ම චරියා, සම චරියා ද දක්නට ලැබෙන්නේ ය.
සාදු! සාදු!! සාදු!!!
මහාලි සූත්‍රය නිමා විය.
