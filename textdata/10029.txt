අංගුත්තර නිකාය
පඤ්චක නිපාතෝ
5.5.3.3. පඨම අතිනිවාස සුත්තං
5.5.3.3. බොහෝ කල් එක තැන විසීම ගැන වදාළ පළමු දෙසුම
(සාවත්ථිනිදානං)
සැවැත් නුවර දී ය …..
පඤ්චිමේ භික්ඛවේ ආදීනවා අතිනිවාසේ කතමේ පඤ්ච:
මහණෙනි, බොහෝ කල් එක් තැනක විසීමෙහි මේ ආදීනව පසකි. ඒ කවර පසක් ද යත්;
බහුභණ්ඩෝ හෝති බහුභණ්ඩසන්නිචයෝ, බහුභේසජ්ජෝ හෝති බහුභේසජ්ජසන්නිචයෝ, බහුකිච්චෝ හෝති බහුකරණීයෝ ව්‍යත්තෝ කිංකරණීයේසු, සංසට්ඨෝ විහරති ගහට්ඨපබ්බජිතේහි අනනුලෝමිකේන ගිහීසංසග්ගේන, තම්හා ච ආවාසා පක්කමන්තෝ සාපෙක්ඛෝ පක්කමති.
බොහෝ බඩු රැස් කරගත් බහු භාණ්ඩිකයෙක් වෙයි. බොහෝ බෙහෙත් රැස් කරගත් බහු භේසජ්ජකයෙක් වෙයි. බොහෝ බාහිර කටයුතුවල යෙදුණේ කුමක් කුමක් කළ යුතු දැයි සොයා බලන්නේ බොහෝ කටයුතු ඇත්තේ වෙයි. ගිහි පැවිද්දන් හා එකට එක් ව වසන්නේ, නොගැලපෙන ගිහියන් හා එක් ව සිටින්නේ වෙයි. ඒ ආවාසයෙන් බැහැර යන කල්හී අපේක්ෂා සහිත ව නික්ම යන්නේ වෙයි.
ඉමේ ඛෝ භික්ඛවේ, පඤ්ච ආදීනවා අතිනිවාසේ.
මහණෙනි, මේ වනාහී බොහෝ කල් එක් තැනක විසීමෙහි ආදීනව පස යි.
පඤ්චිමේ භික්ඛවේ, ආනිසංසා සමවත්ථවාසේ. කතමේ පඤ්ච:
මහණෙනි, අවස්ථානුකූල ව විසීමෙහි මේ අනුසස් පසකි. ඒ කවර පසක් ද යත්;
න බහුභණ්ඩෝ හෝති න බහුභණ්ඩසන්නිචයෝ, න බහුභේසජ්ජෝ හෝති න බහුභේසජ්ජසන්නිචයෝ, න බහුකිච්චෝ හෝති න බහුකරණීයෝ න ව්‍යත්තෝ කිංකරණීයේසු, අසංසට්ඨෝ විහරති ගහට්ඨපබ්බජිතේහි අනනුලෝමිකේන ගිහීසංසග්ගේන, තම්හා ච ආවාසා පක්කමන්තෝ අනපෙක්ඛෝ පක්කමති.
බොහෝ බඩු රැස් කරගත් බහු භාණ්ඩිකයෙක් නොවෙයි. බොහෝ බෙහෙත් රැස් කරගත් බහු භේසජ්ජකයෙක් නොවෙයි. බොහෝ බාහිර කටයුතුවල නොයෙදුණේ කුමක් කුමක් කළ යුතු දැයි සොයා නොබලන්නේ බොහෝ කටයුතු නැත්තේ වෙයි. ගිහි පැවිද්දන් හා එකට එක් ව නොවසන්නේ, නොගැලපෙන ගිහියන් හා එක් ව නොසිටින්නේ වෙයි. ඒ ආවාසයෙන් බැහැර යන කල්හී අපේක්ෂා රහිත ව නික්ම යන්නේ වෙයි.
ඉමේ ඛෝ භික්ඛවේ, පඤ්ච ආනිසංසා සමවත්ථවාසේති.
මහණෙනි, මේ වනාහී අවස්ථානුකූල ව විසීමෙහි අනුසස් පස යි.
සාදු! සාදු!! සාදු!!!
පඨම අතිනිවාස සූත්‍රය නිමා විය.
