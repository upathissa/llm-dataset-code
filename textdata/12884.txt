ඛුද්දක නිකාය
සුත්ත නිපාතෝ
1. අජිත සුත්තං
1. අජිත නිසා වදාළ දෙසුම
1036.කේනස්සු නිවුතෝ ලෝකෝ (ඉච්චායස්මා අජිතෝ)
කේනස්සු නප්පකාසති
කිස්සාභිලේපනං බ්‍රෑසි - කිංසු තස්ස මහබ්භයං
(අජිත)
ලොවේ සිටින හැම සතුන්ම - අවුරා ඇති දෙය කුමක්ද?
තමා එලෙස වැසී සිටින- බව නො දකින දේ කුමක්ද?
හැම සතුන් ගෙ ජීවිත තුළ - තැවරී ඇති දෙය කුමක්ද?
හැම දෙනාට මුහුණ දෙන්න - තිබෙන මහා බිය කුමක්ද?
භගවත් බුදු සමිඳාණෙනි - කියා දෙන්න මෙය මා හට

1037.අවිජ්ජාය නිවුතෝ ලෝකෝ - (අජිතාති භගවා)
වේවිච්ඡා පමාදා නප්පකාසති
ජප්පාභිලේපනං බ්‍රෑමි - දුක්ඛමස්ස මහබ්භයං
(භාග්‍යවතුන් වහන්සේ)
ලොවේ සිටින සියළු සතුන් - වැසුනෙ අවිදු අඳුරෙන්ම ය
ප්‍රමාදය ත් මසුරු බවත් නිසා ම - එය නො දන්නේ ය
හැම සතුන් ගේ ජීවිත තුළ - තැවරුණ දෙය තණ්හාව ය
හැම දෙනාට මුහුණ දෙන්න - තිබෙනා මහා බිය දුකම ය

1038.සවන්ති සබ්බධී සෝතා - (ඉච්චායස්මා අජිතෝ)
සෝතානං කිං නිවාරණං
සෝතානං සංවරං බ්‍රෑහි - කේන සෝතා පිථියරේ
(අජිත)
තණ්හා සැඩ වතුර පහර - ගලයි සියළු ඉඳුරන් ගෙන්
මෙලෙසින් ගලනා සැඩ ගඟ - කුමකින් දෝ වළකන්නේ?
කියාදෙන්න සමිඳුනි මට - මෙය සංවර කරනා හැටි
කුමකින් දෝ මේ සැඩ ගඟ - සදහට නවතා ලන්නේ?

1039.යානි සෝතානි ලෝකස්මිං (අජිතානි භගවා)
සති තේසං නිවාරණං
සෝතානං සංවරං බ්‍රෑමි - පඤ්ඤායේතේ පිථියරේ
(භාග්‍යවතුන් වහන්සේ)
යම් සැඩ වතුරක් වේ නම් - හැම ඉඳුරන් ගෙන් ගලනා
වළකන දෙය “සිහිය” කියමි - ඒ සැඩ දිය කඳ මඩිනා
සංවර කෙරුම ද මේ ගඟ - සිහියෙන් කළ යුතුය කියමි
දියුණු කරපු ප්‍රඥාවෙන් - නවතා ලයි මෙය සදහට

1040.පඤ්ඤා චේව සතී චේව (ඉච්චායස්මා අජිතෝ)
නාමරූපං ච මාරිස
ඒතං මේ පුට්ඨෝ පබෑහි - කත්ථේතං උපරුජ්ඣති
(අජිත)
ප්‍රඥාව ද සිහි නුවණ ද - නාම, රූප යන මේවා
යළි කිසිදා ඇති නොවනා- ලෙස නැතිවෙන්නේ කොහේද?
නිදුකාණනි, මෙ කරුණ මට - පහදා දුන මැනවි සොඳින

1041.යමේතං පඤ්හං අපුච්ඡි - අජිත, තං වදාමි තේ
යත්ථ නාමං ච රූපං ච - අසේසං උපරුජ්ඣති
විඤ්ඤාණස්ස නිරෝධේන - එත්ථේතං උපරුජ්ඣති
(භාග්‍යවතුන් වහන්සේ)
පින්වත් අජිතය දැන් ඔබ - විමසුවේ ද යම් පැනයක්
ම වෙතින් අසනා ඒ පැන - විසඳා පවසමි ඔබ හට
“කිසිදා ඇති නොවනා ලෙස - නැති වෙයි නම් නාම, රූප
විඤ්ඤාණය නැති වීමෙනි - එලෙසින් නැති වී යන්නේ”
(මේ ගාථා රත්නයෙන් භාග්‍යවතුන් වහන්සේ අදහස් කොට වදාළේ රහතන් වහන්සේගේ පිරිනිවන් පෑම ය. විඤ්ඤාණයේ පැවැත්මට හේතු වූ අවිද්‍යා තෘෂ්ණා ආදී ආහාර නිරුද්ධ වීම නිසා විපාක පිණිස කර්ම සකස් නොවේ. එම නිසා යළි උපතක් පිණිස විඤ්ඤාණය නො පිහිටයි. නොපිහිටි විඤ්ඤාණය තෙල් වැටි අවසන් වූ පහන් සිලක් සේ නො පෙනී යයි.)

1042.යේ ච සංඛාතධම්මා සේ - යේ ච සේඛා පුථූ ඉධ
තේසං මේ නිපකෝ ඉරියං - පුට්ඨෝ පබ්‍රෑහි මාරිස
භාග්‍යවත් නිදුකාණනි, - බුදු සසුනේ වැඩ සිටිනා
සදහම් දුටු දෑසින් යුතු - අරහත් මුනිවරු සිටිත් ද?
සදහම් තුළ පුහුණු වෙමින් - සිටිනා බොහො අය සිටිත් ද?
ඔවුන් දිවිය ගෙවනා හැටි - අසන මට ද කියා දෙන්න

1043.කාමේසු නාභිගිජ්ඣෙය්‍ය - මනසා නාවිලෝ සියා
කුසලෝ සබ්බධම්මානං - සතෝ භික්ඛු පරිබ්බජේති
කාම අරමුණු කෙරෙහි ඒ අය - නොවන්නේමය ගිජු බවක්
කිසි දිනක නොගන්නේ ම ය - ඒ සිතේ කැළඹෙන සිතක්
පුහුණු කරනා හැම දහම් ගැන - දක්ෂ ලෙස හැසිරෙනා සමණා
හැම විටම කල් ගෙවයි සිහියෙන් - මග යමින් අම සුවය සදනා

අජිත සුත්තං පඨමං.
අජිත නිසා වදාළ දෙසුම මෙහි පළමු වැන්න වේ.
සාදු! සාදු!! සාදු!!!
