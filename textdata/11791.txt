ඛුද්දක නිකාය
ධම්මපදය
18. මල වග්ගෝ
18. මලකඩ ගැන වදාළ කොටස
235.1.පණ්ඩුපලාසෝ’ව දානි’සි
යමපුරිසා’පි ච තං උපට්ඨිතා
උය්‍යෝගමුඛේ ච තිට්ඨසි
පාථෙය්‍යම්පි ච තේ න විජ්ජති
ඔබේ ජීවිතය දැන් ගිලිහී වැටෙන්නට සූදානම් වුණ, හොඳටම ඉදිච්ච කොළයක් වගේ නේද? දැන් ඔබ ළඟට යමපල්ලොත් ඇවිල්ලයි ඉන්නෙ. ඔබ පිරිහීමේ දොරකඩට ම ඇවිල්ල නේද ඉන්නෙ? පරලොව ගමනෙදි මග වියදමට කිසි පිනක් කරගත්තු බවක් පේන්ටත් නෑ.
236.2.සෝ කරෝහි දීපමත්තනෝ
ඛිප්පං වායම පණ්ඩිතෝ භව
නිද්ධන්තමලෝ අනංගණෝ
දිබ්බං අරියභූමිමේහිසි
තමන්ට පිහිට පිණිස දිවයිනක් තනාගන්න. ඉක්මනට වීරිය කරන්න. ප්‍රඥාවන්තයෙක් වෙන්න. කෙලෙස් මල දුරුකරලා නිකෙලෙස් වෙන්න. දිව්‍ය වූ ආර්ය භූමියට පැමිණෙන්න.
237.3.උපනීතවයෝ ච දානි’සි
සම්පයාතෝ’සි යමස්ස සන්තිකේ
වාසෝ’පි ච තේ නත්ථි අන්තරා
පාථෙය්‍යම්පි ච තේ න විජ්ජති
දැන් ඔබ හොඳටම වයසට ගිහිල්ල නේද ඉන්නේ? මරු කටේ නේද ඉන්නෙ? යමයා ළඟටම ගිහින් නේද ඉන්නෙ? ඔබට ජීවිතයත් - මරණයත් අතර වැඩි කාලයක් නෑ. පරලොවදී වියදමට රැස් කරගත්තු කිසි පිනකුත් පේන්න නෑ.
238.4.සෝ කරෝහි දීපමත්තනෝ
ඛිප්පං වායම පණ්ඩිතෝ භව
නිද්ධන්තමලෝ අනංගණෝ
න පුන ජාතිජරං උපේහිසි
තමන්ට පිහිට පිණිස දිවයිනක් තනාගන්න. ඉක්මනට වීරිය කරන්න. ප්‍රඥාවන්තයෙක් වෙන්න. කෙලෙස් මල දුරුකරලා නිකෙලෙස් වෙන්න. ආයෙත් නම් ඉපදෙන මැරෙන ලෝකයට එන්න එපා.
(ජේතවනාරාමයේදී මහළු උපාසකයෙකු අරභයා වදාළ ගාථාවන්ය.)
239.5.අනුපුබ්බේන මේධාවී
ථෝකථෝකං ඛණේ ඛණේ
කම්මාරෝ රජතස්සේව
නිද්ධමේ මලමත්තනෝ
ප්‍රඥාවන්තයා ක්‍රම ක්‍රමයෙන්, ටිකෙන් ටික ලද අවසරයෙන් සිත නිකෙලෙස් කරගන්ට ඕනෙ. රන්කරුවෙක් රත්තරන්වල තියෙන මලකඩ ටිකෙන් ටික අයින් කරලා පිරිසිදු කරනවා වගේ.
(ජේතවනාරාමයේදී එක්තරා බ්‍රාහ්මණයෙක් අරභයා වදාළ ගාථාවකි)
240.6.අයසා’ව මලං සමුට්ඨිතං
තදුට්ඨාය තමේව ඛාදති
ඒවං අතිධෝනචාරිනං
සකකම්මානි නයන්ති දුග්ගතිං
යකඩයේ හැදෙන මලකඩ විසින් ම ඒ යකඩය කාලා විනාශ කරලා දානවා. අන්න ඒ විදිහටම සතර සතිපට්ඨානයෙන් තොරව, සිව්පසය විතරක් වළඳන්ට ගියොත්, ඒ කර්මය විසින් ම තමයි තමාව දුගතියට අරගෙන යන්නේ.
(ජේතවනාරාමයේදී තිස්ස නම් භික්ෂුවක් අරභයා වදාළ ගාථාවකි.)
241.7.අසජ්ඣායමලා මන්තා
අනුට්ඨානමලා ඝරා
මලං වණ්ණස්ස කෝසජ්ජං
පමාදෝ රක්ඛතෝ මලං
නිතර නිතර සජ්ඣායනා නොකළොත්, කටපාඩම් කරපු දේට මල බැඳෙනවා. උත්සාහයෙන් වැඩ නොකළොත්, ගෙදර දොරේ වැඩවලටත් මල බැඳෙනවා. කම්මැලිකමෙන් ඉන්ට ගියොත් ශරීර සෝභාවයටත් මල බැඳෙනවා. කෙත් වතු ආදිය රකින කෙනා ප්‍රමාද වුණොත්, ඒවාටත් මල බැඳෙනවා.
(ජේතවනාරාමයේදී ලාලුදායී තෙරුන් අරභයා වදාළ ගාථාවකි.)
242.8.මලිත්ථියා දුච්චරිතං
මච්ඡේරං දදතෝ මලං
මලා වේ පාපකා ධම්මා
අස්මිං ලෝකේ පරම්හි ච
චරිතය නරක් කරගැනීම ස්ත්‍රියකට කිලුටක්. දන් දෙන කෙනෙකුට මසුරුකම තිබීම කිලුටක්. පාපී අකුසලයන්, මෙලොව පරලොව දෙකට ම ඒකාන්තයෙන්ම කිලුටක්.
243.9.තතෝ මලා මලතරං
අවිජ්ජා පරමං මලං
ඒතං මලං පහත්වාන
නිම්මලා හෝථ භික්ඛවෝ
ඔය ඔක්කොම මලකඩවලට වඩා, අතිශයින්ම භයානක මලකඩක් තියෙනවා. ඒක තමයි අවිද්‍යාව. පින්වත් මහණෙනි, මේ අවිද්‍යාව නැමැති මලකඩ නැතිකරලා දාලා නිර්මල වෙන්න.
(ජේතවනාරාමයේදී එක්තරා කුලපුත්‍රයෙක් අරභයා වදාළ ගාථාවන්ය.)
244.10.සුජීවං අහිරිකේන
කාකසූරේන ධංසිනා
පක්ඛන්දිනා පගබ්භේන
සංකිලිට්ඨේන ජීවිතං
පවට ලැජ්ජාවක් නැති, කාක්කෙක් වගේ අනුන්ව සූරාගෙන කන, ගුණමකු, හිතුවක්කාර, කිලුටු ජීවිතයක් ගෙවන කෙනෙකුට ලාභ සත්කාර මැද්දේ පහසුවෙන් ජීවත්වෙන්ට පුළුවන්.
245.11.හිරිමතා ච දුජ්ජීවං
නිච්චං සුචිගවේසිනා
අලීනේනාපගබ්භේන
සුද්ධාජීවේන පස්සතා
නමුත් පවට ලැජ්ජාව තියෙනවා නම්, නිතරම පිරිසිදු ජීවිතයක් ගැන විමසමින් ඉන්නවා නම්, හිතුවක්කාර නැත්නම්, යහපත් ජීවිතයක් ගෙවන, පිරිසිදු සිල්වත් ජීවිතයේ වටිනාකම දන්නවා නම්, අන්න ඒ භික්ෂුව අමාරුවෙන් තමයි ඒ විදිහට ජීවත් විය යුත්තේ.
(ජේතවනාරාමයේදී ථුල්ලසාරික තෙරුන් අරභයා වදාළ ගාථාවන්ය.)
246.12.යෝ පාණමතිපාතේති
මුසාවාදං ච භාසති
ලෝකේ අදින්නං ආදියති
පරදාරං ච ගච්ඡති
යමෙක් ප්‍රාණඝාත කරනවා නම්, බොරු කියනවා නම්, සොරකම් කරනවා නම්, පර ස්ත්‍රීන් සේවනය කරනවා නම්,
247.13.සුරාමේරයපානං ච
යෝ නරෝ අනුයුඤ්ජති
ඉධේව පෝසෝ ලෝකස්මිං
මූලං ඛණති අත්තනෝ
යමෙක් මත්පැන් පානය කරනවා නම්, ඔහු තමන්ගේ ජීවිතයේ තියෙන කුසල් මුල් මෙලොවදී ම විනාශ කරගන්නවා.
248.14.ඒවම්භෝ පුරිස ජානාහි
පාපධම්මා අසඤ්ඤතා
මා තං ලෝභෝ අධම්මෝ ච
චිරං දුක්ඛාය රන්ධයුං
පින්වත් පුරුෂය, පව් කියල කියන්නෙ සංවරකම නැති වී යන දෙයක් බව දැනගන්න. ඔය හිතේ ඇතිවෙන ලෝභ, ද්වේෂ ආදිය විසින් ඔබව බොහෝ කලක් දුක් විඳින අපායට ගෙනියන්ට එපා!
(ජේතවනාරාමයේදී උපාසකවරුන් පන්සීයක් අරභයා වදාළ ගාථාවන්ය.)
249.15.දදාති වේ යථා සද්ධං
යථා පසාදනං ජනෝ
තත්ථ වේ මංකු යෝ හෝති
පරේසං පානභෝජනේ
න සෝ දිවා වා රත්තිං වා
සමාධිං අධිගච්ඡති
කෙනෙක් තමන්ගේ ශ්‍රද්ධාවේ ප්‍රමාණයටයි, ප්‍රසාදයේ ප්‍රමාණයටයි දන් දෙන්නෙ. ඉතින් ඒ විදිහට අනුන් විසින් දන් දෙන කොට ඒ දානෙ ගැන හිත නරක් කරගන්නවා නම්, ඒ තැනැත්තාට දවාලටවත්, රාත්‍රියටවත්, සමාධියක් ඇතිකරගන්ට පුළුවන් වෙන්නෙ නෑ.
250.16.යස්ස චේතං සමුච්ඡින්නං
මූලඝච්චං සමූහතං
ස වේ දිවා වා රත්තිං වා
සමාධිං අධිගච්ඡති
යම් කෙනෙකුට මේ හිත නරක්වීම මුලින්ම උදුරලා දාලා නසාගන්ට පුළුවන් වුණොත්, ඇත්තෙන් ම දවල් වේවා, රාත්‍රී වේවා, ඕනෑම වෙලාවක සමාධිය ඇතිකරගන්ට පුළුවන්.
(ජේතවනාරාමයේදී තිස්ස නම් භික්ෂුවක් අරභයා වදාළ ගාථාවන්ය.)
251.17.නත්ථි රාගසමෝ අග්ගි
නත්ථි දෝසසමෝ ගහෝ
නත්ථි මෝහසමං ජාලං
නත්ථි තණ්හාසමා නදී
රාගයට සමකරන්ට පුළුවන් වෙන ගින්නක් නෑ. ද්වේෂයට සමකරන්ට පුළුවන් ග්‍රහණය වීමකුත් නෑ. මෝහයට සමකරන්ට පුළුවන් දැලකුත් නෑ. තණ්හාවට සමකරන්ට පුළුවන් ගඟකුත් නෑ.
(ජේතවනාරාමයේදී උපාසකවරුන් පස් දෙනෙකු අරභයා වදාළ ගාථාවකි)
252.18.සුදස්සං වජ්ජමඤ්ඤේසං
අත්තනෝ පන දුද්දසං
පරේසං හි සෝ වජ්ජානි
ඕපුණාති යථා භුසං
අත්තනෝ පන ඡාදේති
කලිං’ව කිතවා සඨෝ
අනුන්ගේ වැරදි නම් බොහොම අගේට පේනවා. නමුත් තමන්ගේ ලොකු වැරැද්දක්වත් පේන්නෙ නෑ. ඒ තැනැත්තා උස්තැනක ඉඳලා රොඩු බොල් පොළනවා වගේ, අනුන්ගේ දොස්මයි හොයන්නෙ. ඒ වුණාට තමන්ගේ ලොකු වැරදි පවා හංගගෙන ඉන්නවා. කොළ-අතුවලින් ඇඟ වහගත්තු කපටි ලිහිණි වැද්දෙක් වගේ.
(භද්දියනුවරදී මෙණ්ඩක සිටුවරයා අරභයා වදාළ ගාථාවකි)
253.19.පරවජ්ජානුපස්සිස්ස
නිච්චං උප්ඣානසඤ්ඤිනෝ
ආසවා තස්ස වඩ්ඪන්ති
ආරා සෝ ආසවක්ඛයා
අනුන්ගේ වැරදි ම නම් හොය හොයා ඉන්නෙ, නිතරම අනුන්ට ම නම් දොස් කිය කියා ඉන්නෙ, ඔහුට වැඩෙන්නෙ ආශ්‍රව විතරයි. ආශ්‍රව නැතිකිරීම නම්, ඔහුට ඉතාම දුර දෙයක්.
(ජේතවනාරාමයේදී උජ්ඣානසඤ්ඤී තෙරුන් අරභයා වදාළ ගාථාවකි)
254.20.ආකාසේ පදං නත්ථි
සමණෝ නත්ථි බාහිරේ
පපඤ්චාභිරතා පජා
නිප්පපඤ්චා තථාගතා
කුරුල්ලන්ගේ පියවර සටහනක් අහසේ දකින්ට නෑ. ඒ වගේම මාර්ග-ඵල ලාභී ශ්‍රමණයෙක් බුදු සසුනෙන් බැහැර, වෙන ආගමක නෑ. මේ සත්ව ප්‍රජාව අකුසල් ම කල්පනා කර කර ඒකට ඇලිලා ඉන්නේ. නමුත් තථාගතයන් වහන්සේලා අකුසල් කල්පනාවලින් තොරවයි ඉන්නේ.
255.21.ආකාසේ පදං නත්ථි
සමණෝ නත්ථි බාහිරේ
සංඛාරා සස්සතා නත්ථි
නත්ථි බුද්ධානං ඉඤ්ජිතං
කුරුල්ලන්ගේ පියවර සටහනක් ආකාසේ නෑ. ඒ වගේම මාර්ග-ඵල ලාභී ශ්‍රමණයෙක් බුදු සසුනෙන් බැහැර, වෙන ආගමක නෑ. හේතු-ඵල දහමෙන් සකස්වෙච්ච කිසි දෙයක් සදාකාලික නෑ. ඒ අස්ථිර දේවල් වෙනස් වෙලා යද්දි බුදුවරයන් වහන්සේලා තුළ ඒ ගැන කිසි කම්පනයක් නෑ.
(පිරිනිවන් මඤ්චකයේදී සුභද්‍ර පිරිවැජියා අරභයා වදාළ ගාථාවන්ය.)
සාදු! සාදු!! සාදු!!!
මලකඩ ගැන වදාළ කොටස නිමා විය.
(මල වග්ගය නිමා විය.)
