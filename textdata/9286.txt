අංගුත්තර නිකාය
පඤ්චක නිපාතෝ
5.1.1.4. යථාභත සුත්තං
5.1.1.4. ‘ගෙනවුත් බහා තබන දෙය යම් සේ ද’ යනුවෙන් වදාළ දෙසුම
පඤ්චහි භික්ඛවේ ධම්මේහි සමන්නාගතෝ භික්ඛු යථාභතං නික්ඛිත්තෝ ඒවං නිරයේ. කතමේහි පඤ්චහි:
මහණෙනි, පස් කරුණකින් සමන්විත වූ භික්ෂුව ඔසොවාගෙන පැමිණි දෙයක් බිම තබන්නේ යම් සේ ද, එසෙයින් ම මරණින් මතු නිරයෙහි උපදින්නේ වෙයි. ඒ කවර පස් කරුණකින් ද යත්;
ඉධ භික්ඛවේ භික්ඛු අස්සද්ධෝ හෝති, අහිරිකෝ හෝති, අනොත්තප්පී හෝති, කුසීතෝ හෝති, දුප්පඤ්ඤෝ හෝති. ඉමේහි ඛෝ භික්ඛවේ පඤ්චහි ධම්මේහි සමන්නාගතෝ භික්ඛු යථාභතං නික්ඛිත්තෝ ඒවං නිරයේ.
මහණෙනි, මෙහිලා භික්ෂුව ශ්‍රද්ධාව නැත්තේ වෙයි. අකුසල් පිළිබඳ ව ලැජ්ජාව නැත්තේ වෙයි. අකුසල් පිළිබඳ ව භය නැත්තේ වෙයි. අකුසල් දුරු කිරීමට ත්, කුසල් වැඩීමට ත් කුසීත වෙයි. ප්‍රඥා රහිත වෙයි.
මහණෙනි, මේ පස් කරුණෙන් සමන්විත වූ භික්ෂුව ඔසොවාගෙන පැමිණි දෙයක් බිම තබන්නේ යම් සේ ද එසෙයින් ම මරණින් මතු නිරයෙහි උපදින්නේ වෙයි.
පඤ්චහි භික්ඛවේ ධම්මේහි සමන්නාගතෝ භික්ඛු යථාභතං නික්ඛිත්තෝ ඒවං සග්ගේ. කතමේහි පඤ්චහි:
මහණෙනි, පස් කරුණකින් සමන්විත වූ භික්ෂුව ඔසොවාගෙන පැමිණි දෙයක් බිම තබන්නේ යම් සේ ද, එසෙයින් ම මරණින් මතු සුගතියෙහි උපදින්නේ වෙයි. ඒ කවර පස් කරුණකින් ද යත්;
ඉධ භික්ඛවේ භික්ඛු සද්ධෝ හෝති, හිරිමා හෝති, ඔත්තප්පී හෝති, ආරද්ධවිරියෝ හෝති, පඤ්ඤවා හෝති, ඉමේහි ඛෝ භික්ඛවේ පඤ්චහි ධම්මේහි සමන්නාගතෝ භික්ඛු යථාභතං නික්ඛිත්තෝ ඒවං සග්ගේති.
මහණෙනි, මෙහිලා භික්ෂුව ශ්‍රද්ධාව ඇත්තේ වෙයි. අකුසල් පිළිබඳ ව ලැජ්ජාව ඇත්තේ වෙයි. අකුසල් පිළිබඳ ව භය ඇත්තේ වෙයි. අකුසල් දුරු කිරීමට ත්, කුසල් වැඩීමට ත් පටන්ගත් වීරිය ඇත්තේ වෙයි. ප්‍රඥාව ඇත්තේ වෙයි.
මහණෙනි, මේ පස් කරුණෙන් සමන්විත වූ භික්ෂුව ඔසොවාගෙන පැමිණි දෙයක් බිම තබන්නේ යම් සේ ද, එසෙයින් ම මරණින් මතු සුගතියෙහි උපදින්නේ වෙයි.
සාදු! සාදු!! සාදු!!!
යථාභත සූත්‍රය නිමා විය.
