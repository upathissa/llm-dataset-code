අංගුත්තර නිකාය
චතුක්ක නිපාතෝ
4.1.2.7. අගති සුත්තං
4.1.2.7. අගතියට යාම ගැන වදාළ දෙසුම
“චත්තාරිමානි, භික්ඛවේ, අගතිගමනානි. කතමානි චත්තාරි?
මහණෙනි, අගතියට යන මේ කරුණු සතරකි. ඒ කවර සතරක් ද යත්;
ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති.
කැමැත්ත හේතුවෙන් අගතියට යයි. ද්වේෂය හේතුවෙන් අගතියට යයි. මුලාව හේතුවෙන් අගතියට යයි. භය හේතුවෙන් අගතියට යයි.
ඉමානි ඛෝ, භික්ඛවේ, චත්තාරි අගතිගමනානී”ති.
මහණෙනි, මේ වනාහී සතරක් වූ අගතියට යෑම් ය.
“ඡන්දා දෝසා භයා මෝහා, යෝ ධම්මං අතිවත්තති;නිහීයති තස්ස යසෝ, කාළපක්ඛේව චන්දිමා”ති.

යමෙක් කැමැත්ත හේතුවෙනුත්, ද්වේෂය හේතුවෙනුත්, භය හේතුවෙනුත්, මෝහය හේතුවෙනුත් සත්පුරුෂ ධර්මය ඉක්මවා යයි ද, කළුවර පක්ෂයෙහි සඳක් මෙන් ඔහුගේ කීර්තිය පිරිහී යයි.
අගති සූත්‍රය නිමා විය.
